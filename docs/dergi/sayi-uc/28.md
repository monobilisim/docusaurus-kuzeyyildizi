---
title: "dupduru - eylem bal"
slug: "dupduru-eylem.bal"
tags: ["anlatı","eylem bal","sayı: üç"]


---
Bir gün batımı başını yukarı kaldırdığında gördüğü bu çağrışımsız rengin
ansızın eriyip içine damladığı anı düşündü. Sanki aradan mevsimleri
vagonlara doldurmuş upuzun tarifsiz bir tren geçmişti. Bugüne kalanları
küçük sefer taslarına koyup geçmişe ufak bir yolculuk yapmaya karar
verdi. Kendi rengi yoktu, saydamdı, yüreğine akanlar çoğu kez zihnine
uğramadan yüzünde buluyordu anlamını. Oysa çok sonra anlayacaktı,
öfkesinin köpük köpük olup içini acıttığı, dayanamayıp deli sağanaklarla
yine kendine yağdığı, takvimsiz onca zamanın kabına sığamamaktan ileri
geldiğini... Leylak rengine karışmış pembenin koynuna usulca giren
maviyi gördüğünde şaşırmıştı. Usta bir ressamın paletinden çıkmışçasına
anlatıyordu kendisini, bu adını koyamadığı renk. İlk kez gözleriyle
dokunduklarında birbirlerine, aynı leylak kokusunun peşinden
gideceklerini anlamışlardı. Bileklerindeki zincirleri koparmadan, yeni
halkalar ekleyerek başka bir kente doğru yol aldılar. Bilekleri
acıdığında birbirlerine sürecekleri merhemleri vardı o zamanlar.
Bilmedikleri bir kentte geceleri usulca gökyüzüne kaçıp, boşluktan
izlediler dünyayı. Yıldızların arasından kayıp derinliğin içinde
kaybolmak istediler. Gözlerini kamaştıran hiçbir şey korkutmuyordu
onları ya da öyle sandılar! Daha önce bilmedikleri bir tat vardı
damaklarında. Sanki tüm yollar aynı patikaya açılıyordu. Mavinin
pembenin koynundan usulca sıyrıldığı anlarda giden geminin köpüğüne
gizleniyordu diğeri. Hem yanı başında hem de yitirdiği yerdeydi. Akıp
giden, kayıp yiten ve yeniden çoğalan her defasında... Bu çağrışımsız
renk belki de bu yüzden sırılsıklam bir şiire gizlemişti onun adını.
Kendi adını da gökyüzündeki bir şölenin orta yerindeki melodiye. Oysa
parke taşlarına sığmayacak bin bir çeşit geometrik şekle bölünüyordu
zaman. Kimsenin aklına gelmezdi o zamanlar, miladı belirsiz bu masalda
kendi rengini hiçbir vakit bilemeyecek olan bu genç adamı ayakta tutacak
tek şeyin dijital dünyanın renkli sayfalarından gülümseyen bir şiir
olacağını. Aklın olmadığı bir düzlükte yaşanırken her şey, gözlerindeki
anlamı kelimelere dökmeye çalışırken yapacaklardı ilk hatayı.
Geçmişlerine dair ne varsa doldurdukları çıkınları iştahla açıp
saçacaklardı ortalığa. Sonrasında her biri başka vakitlerde üzerinden
geçecekti yalınayak. Böylelikle taşıdıkları yükün ağırlığını aynı sanıp
acılarını eş tutacak kadar ileri gideceklerdi. Oysa herkes özlemini
duyduğu o her ne ise zannetmeye devam edecekti. Kendi renginden
elbiseler dikiyordu kadın bugüne erken kalmışlığın kokusunu bırakarak
her tele. Bu da yetmezmiş gibi kendi elleriyle giydirmeye çalışıyordu
O'na. Saydamdı elbiseler ve gizlemiyordu O, kimsenin rengini. O'nu hep
pembenin mavide dinlendiği mavinin pembede yaramaz bir çocuk gibi
şımardığı bir ufuk çizgisi aralığında göreceğini sanıyordu. İşte bu
yüzden korktu bu çağrışımsız renk kendisine armağan edilenlerden. Çünkü
ufuk çizgisinde yaşamıyordu O. Daha çok izliyor, arada bir yanından
geçip kendi düşüne seçtiği melodileri mırıldanıyordu. İşte merakını
gizleyemeyip çok yaklaştığı bir an dengesini kaybedip küçük bir sarsıntı
geçirmiş, çağrışımsız rengin kristalleri bulaşmışken üzerine kendimi
kurtarayım derken, uçsuz bucaksız bir denizin içine damlamıştı. Boyalı
bir düşün peşindeydi ikisi de. Oysa başka mevsimlerden geliyorlardı.
Gece korkuturken birini, bir diğerine güven veriyordu. Güneşin kendisini
yavaş yavaş tüketeceğini bildiği halde yeniden kendine yağdığında daha
da çoğalacağını bilen kadın sarı sıcaklardan korkmuyor, diğeriyse
şemsiyelerle dolaşmakta direniyordu. Biri düzlükte çırılçıplak yaşamak
isterken o her ne ise, diğeri çitlerle çevirdiği bozkırında korunaklı
giysilerle dolaşmak istiyordu. Kadın kendinden yansıyanların çarpıp geri
döndüğü bu çok boyutlu tılsımlı zamanı bugüne taşımaya çalışırken ne
kadar yorulduğunun farkında değildi o zamanlar. Aslında genç adamın bu
dünyanın koynundan çıkıp geldiği o ilk gün anlamıştı gerçeği. Yatak
odasındaki aynayla yüz yüze gelmek istemiyordu bu yüzden. Bundan sonra
düşlerinin benzer olduğunu zannederek bekleyecekti. Onca zaman bu
dünyaya ait olmadığını düşünmüş, günün birinde kendinden izleri yansıtan
bir renkle karşılaştığında da yerçekiminden kurtulup ağırlıksız
olabilmenin düşüne yatar olmuştu her gece. Üstelik beklemenin tüm
acıların anası olduğunu bildiği halde. Köşelerini yuvarlamaya çalıştığı
dairesel bir zamanda birbirine en yakın, birbirine en uzak yerlerde
evcilik oynayarak geçiyordu zaman. Her şeyin bir oyun olduğunu yine her
şey bittiğinde anlayacaktı. Yaşamındaki tüm oyunlarda sürekli ebe
olmaktan sıkılmıştı. Bu yüzden çekip gidebilme, kendini koruyabilme
özgürlüğü de elinden alınmış oluyordu. Oysa bu tuhaf oyunlara giriş
biletlerini veren de her daim kendisiydi. Kıyıları dinginleşirse
kimseler yüzmez sanıyordu onunla. Bunun derin bir yalnızlık kaygısı
olduğunu yine daha sonra anlayacaktı. Zannedilenin beklenen olmadığını
gördükçe daha bir derinleşip kabarıyor, öfkesi kıyıları yerle bir etmeye
yetiyordu. Genç adam zaten hep kıyılarda dolaştığından yalnızca öfkeden
pay alabiliyordu. Derinlere ancak kıyıya vuran dalgalarla binip
gelebildiği o ender zamanlarda, kıyıdayken topladığı tropik meyveleri de
beraberinde getiriyor, böylece belki de yalnız aromasıyla avundukları o
tadı yaşatmaya çalışıyordu kısa bir süreliğine. Kadın üzerinde arsızca
oynaşan yakamozların ay ışığından olduğuna inandırmıştı kendisini onca
zaman. Oysa bileklerindeki zincirle yol aldıkları kentin, artık iyice
solmaya yüz tutmuş, küskün ışıklarıydı bunlar. Gün ağarmaya yakın usulca
gidiyordu genç adam bugünde yaşamak üzere. Kendince haklıydı. Dünü
olmayan elbet bugünü yaşamak isteyecekti. Üstelik gece kendi rengine
boyuyordu renkleri, bu yüzden güneşin ortasında oturamazdı. Geride kalan
kentin solgun ışıkları da ondan yanaydı. Önceleri gidişlere sessiz
kalıyordu kadın. Zamanla homurdanmaya yeniden kabarmaya başladı. Bir gün
batımı ansızın düştüğü gibi bu kez de dalarsa derinlere boğulacağından
emindi genç adam. Böyle bir riski hiçbir vakit göze alamayacağını
anlıyordu artık. Onlarca gereksiz sözcük girmişti büyünün içine, bu
yüzden de gerçek oluyordu her şey. Kendi rengini bulamadığından bugünden
elbiseler giyiyordu genç adam. Hatta bir zamanların davetsiz misafirleri
olan kardelenlerden bile sorumlu tutmaya başlamıştı kadını. Üzerlerinden
hoyratça geçmeye başladı. Aslında kendisine bir isyandı tüm bunlar.
Ayaklarının altından kayıveriyordu her şey. Büsbütün korkmaya başladı.
Dahil olamıyordu hiçbir yere. Direndikçe karmaşıklaşıyordu her şey.
Paletin içindeki renkler darmadağın olmuş balçık kıvamında bir acıya
dönüşüyordu her geçen gün. Düş hiç başlamadan sona eriyordu... Başına ne
geldiyse hep dünyayı değiştirme umudunun hiç tükenmeyişinden gelmişti
kadının. Sığmıyordu kabına, başka denizlere hatta derin okyanuslara
akmak istiyordu. Bunu yaparken çoğu kez yanındakinin kim olduğuna
bakmadan, onu da bu tehlikeli yolculuğa katmak için sürüklüyordu yanında
adeta. Oysa dingin kıyıların sadık limanlarıyla kalmak istiyordu her
karşısına çıkan... O, her yenide yatağını biraz daha genişletiyor, biraz
daha büyüyor, belki de okyanuslara daha bir yaklaşıyordu. Bir kanyonunun
ağzında iyice kabaran öfkesi bir an önce varabilmenin telaşındandı. Ahhh
bir anlayabilselerdi bunu... İşte tıpkı diğerleri gibi paletin içinde
kaybolan son adam da anlayamamıştı köpüğün gerçek kimliğini... Onun
içine damladığı ilk günden beri korkuyordu genç adam. Kaçarcasına
kıyılara gittiği gün de korkuyordu. Ufuk çizgisinin çevresindeki eski
kaçak dünyasına dönerken de korkuyordu. Oysa korkarken sevmeye, her şey
gerçekken tutkuya vakit kalmayacağını belki de ömrünün sonuna kadar
öğrenemeyecekti. Son yaklaşıyordu. Gökyüzü kararmaya başladı. Uçsuz
bucaksız bir grilik tepeden tırnağa sarıyordu her yanı. Sevindi toy
adam. Ne de olsa arada bir renkti gri. Özgürlük demekti onun için. İşte
o an anladı kadın. Artık kendine değil O'na ve diğerlerine inanmanın
zamanı gelmişti. Yüreği sıkıştı, sanki avucuna alsa parmaklarının
arasında kaybolup gidecekti. Yanılmak istemiyordu bir kez daha. Tüm
çabası o rengin O olduğunu görebilmek içindi. Derken griliğin arasından
tüm çevikliğiyle bir ışık demeti parladı. Evet, evet bir yerlerde
okumuştu "gecenin en karanlık anı ışığa en yakın olan anıdır'' diye.
Sonra homurdanmaya başladı gökyüzü. Ağlamak istiyordu kadın. Oysa
yaşadığı her şey boğazına düğümlenmişti. Yalnızca tuhaf iniltiler
çıkarmaya yetiyordu sesi. Derken deli bir sağanak başladı gökyüzünde.
Gözlerinden bir tutkunun çılgınca isteğiyle akıyordu gözyaşları. Hiç ama
hiç dinmeyecekmiş gibi yağıyordu yağmur onun gözlerinden yeryüzüne.
Sonra gökyüzünde ansızın başlayan sağanak yine ansızın başlayan başka
bir şeye bıraktı yerini. Yağmur birden dindi. Oysa kadın hâlâ ağlıyordu.
Güneş bu iki arada bir deredeki sevimsiz griyi kovalamış ve her şeyi
yumuşacık bir sarıya boyamıştı. Kadın hâlâ ağlıyordu... Hiç
dinmeyeceğini düşündüğü gözyaşlarını düşünüp, daha bir katılarak devam
ederken, süzülen ışık demetlerinden geçip yine kendine damlayan
gözyaşlarının göğün ortasında bir şölene dönüştüğünü fark etmemişti.
Derken başladığı gibi birden durdu göz pınarları. Sadık bir dostu
kucaklar gibi çekti içine toprak kokusunu. Bir yerlere akmak, ulaşmak,
birilerini kendine katmak gibi şeyler uçup gitmişti hem aklından hem
yüreğinden. Peki ama neydi bu ayaklarını yerden kesen duygu? Hiç
tanımıyordu bu yüzden de tarif edemiyordu. Tek bir şeyden emindi.
Hafiflemişti. Ve o gün batımı başını yukarı kaldırdığında gökyüzünde
gözyaşlarının yarattığı şöleni gördü. Birden o çirkin griliği anımsadı.
Yaşadıkları öylesine başını döndürmüştü ki, unutuvermişti griliği.
Derken O'nu. Grilik yerini yeryüzündeki tüm renkleri koynuna alan
muhteşem bir gökkuşağına bırakmıştı. O mu? O'nun bu şölende yeri yoktu
ki. Zaten O'nun olmayışı da umurunda değildi kadının. Kadın bu tarifsiz
duygunun sarhoşluğundaydı hâlâ. Derken bir işaret gökkuşağının altındaki
sihirli o her ne ise bakmasını söyledi. Hiç olmadığı kadar büyük bir
güvenle yürüdü bu muhteşem şölene. Derken uzandı ve elleri tarifsiz
büyüdüğü bir anda bunun yüzünü ona çevirmiş parlak bir nesne olduğunu
fark etti. Gökkuşağının binlerce rengine inat parlayan bu ışık topu
kenarlarında gümüş işlemeler olan sırlı bir camdı sanki. Biraz daha
yaklaşıp eğildiğinde kendisini gördü bu sırlı camda. Sanki başkasının
gözlerinden kendisini izliyordu. Derken hiç tanımadığı tenini acıtan bir
gözyaşı damladı aynadaki kendisine. Önce biraz buğulanmış, sonra yine
kendi duruluğuna dönmüştü aynadaki yüzü. İşte o an anladı kadın daha
önce hiç hissetmediği, bu tuhaf ama sınırsız duygunun ne olduğunu...
Yaşam... Yaşam: leylak renginin peşinden koşarken geride kalan yüzlerce
rengi göremediğimiz müzikli bir şölendi. Ve "özgürlük"tü adını
koyamadığı sarsıntı...

Temmuz 2001 / İzmir
