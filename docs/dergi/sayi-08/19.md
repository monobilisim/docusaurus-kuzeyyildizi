---
title: "boyalı mendil - m. tahir sakman"
slug: "boyali.mendil-m.tahir.sakman"
tags: ["şiir", "m. tahir sakman","sayı:sekiz"]
---

---gece, içimize doğru uzanan kaldırım gibiydi. ve gece,\
alnımızda yeşeren rüzgârlı bıçak yarasıydı---

kimin yazgısıydı bizi kollarında büyüten\
ve büyüdükçe yok eden\
fikirler inançlar çıngıraklı yılan gibi\
yollarımıza döşendikçe\
ölümdür sanki hediyesi yaşamın\
ve yarınlarımız için\
bir mayın gibi patlar ensemizde

hesaplar kitaplar içinde\
yönsüz yollar aradık\
ateştik sular içinde\
suyduk ateşler içinde\
o kadar çoktuk o kadar kalabalıktık\
                                ki\
kalabalıklar içinde kendimizi unuttuk

şimdi hangi elbise uyar bize

hangi elbisenin kaçıncı sahibisiniz\
ceplerimizde kirli yalanlar\
düşlerimiz ezber dolu\
yırtık seslerimizle\
boyalı mendil gibi sallandık durduk

acımam size değil\
gün dururken güneş dururken\
gecenin karanlığında eskicilerle avunduk

‹kaçıncı bizdir bu, biz bu muyduk'
