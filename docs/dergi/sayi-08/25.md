---
title: "mavi - gökçe polatoğlu"
slug: "mavi-gokce.polatoglu"
tags: ["anlatı", "gökçe polatoğlu","sayı:sekiz"]
---

benimle kal. boylu boyunca uzanalım günebakanlar içinde. bakalım.
gökyüzünün mavi adı. doğru şarkıları dinlediğimiz sürece hiç sorunumuz
olmayacak biliyorum.

gitmemiz gereken yollar mı var? duymuyorum. konuşmayacağım da bundan
sonra. kelimeler, kelimeler. hepsi sağa sola dağılmış. toplamayacağım.
burada böylece oturmam lazım. söyleyecek hiçbir şeyim yok! bir yerden
sonra yaşam bitiyor. bugün tesadüfen bittiği yeri buldum. görmemeye
çalışıyorum. sadece güneşe dönüyorum. görmemem gereken bir memlekette
gözümü alan ışığa doğru. hayata bazen yeniden inanıyorum. ezberlediğim
romantik şarkıları hatırlıyorum. yavaşça mırıldanabilirim sana.

kimsenin bilmediği şarkılar. şarkılarda masallar. hissetmenin hikâyesini
anlatacağım o insanlara. kaskatı suratlarına, cansız gözbebeklerine
bakarak küçük insanların küçük masallarını anlatacağım. gel benimle.
bütün küçük alışverişleri bırak. ben de bırakacağım. sadece masal
anlatacağım yine. benimle kalırsan.

bütün geçmiş şarkıları bir bir hatırlıyorum. bir zamanlarım.
inandıklarım. vakitlerim. harcadıklarım. eski masallarım. hatırlıyorum
fakat korkuyorum biraz. kara büyüler. bakma o tarafa doğru!

hiçbir zaman çok düşünmedim masallarla ilgili. elimde jelibon vardı.
biliyorsun, simsiyahtı bir zaman hayatım, bir zaman kırmızı. şimdi bir
sürü renk görüyorum. kafam karışıyor bazen. jelibon yetmiyor kafamı
çalıştırmaya. siyahtım ve çok kolay anlatabilirdim bunu.
şimdi anlatamıyorum.

gel uzanalım diyorum sadece. siyah gökyüzüne bakalım. kayan yıldızlar
vardır hâlâ. dilek tutalım. yağmuru beklemenin anlamı yok. bazen iki
mevsim hiç yağmayabilir. hep güneş açtığı da olur, hep kar yağdığı da.

belki hâlâ yağmur dinine inanan küçük kızların masalı vardır bazı
kırmızı ışıklarda. uzaklarda masalımı yaşayabileceğim şehirler vardır.
beraber yaşayacağımızı biliyorum. geceleri bazen yanlış krizlerde
geziyorum, bunu da biliyorum. sadece sabırsızım biliyorsun. elimi tut.
ben bekleyeceğim, masalların saçma olduğunu söyleme. cevap veremeyeceğim
sorularını sor hep. yüzüme bak. olmayan şehre bak. en yüksek dağın
tepesinde masalımı yaşayan küçük insanlar var. inan bana. benimle kal.
birkaç yıl gökyüzüne bakacağız. o ışığa doğru. gözlerimiz.

gitmen gerekmiyor. ellerini aç. avcuna küçük bir kuş bırakacağım. hiç
istemedin biliyorum. ama ben mavi kurdeleleri seviyorum. hayatın nasıl
yazıldığını bilmiyorum hâlâ. bilseydim sana hayatımı yazar verirdim.
küçük kızın hayatını.

sayfaları gökyüzünde uçuşan bir hikâye toplayacağım sana kırmızı
ışıklardan. «sen benim için, ben senin» yazacağım hikâyenin başına.
elini ver. hayatımı bırakacağım avuçlarına.



![merdiven](/img/merdiven.jpg)


