---
title: "çizilir mi sözün üstü? - aziz kemal hızıroğlu"
slug: "cizilir.mi.sozun.ustu-aziz.kemal.hiziroglu"
tags: ["şiir", "aziz kemal hızıroğlu","sayı:sekiz"]
---

yoktun ya\
tektim ölmüştüm akşam haliydim\
kâğıttan mendil yalandan kalem aşktan ayna\
surat yaptım yerin yüzü kırıldı\
ne olmadığıma ağladıkça göğün tözü\
sustum derin yarıldım anılarda\
konuştum yazıya sığındı ölüm

döndün ya\
fısıltıya kaldı yüksek sesli komşular\
mühürden kaleler düştü kapı sesinde\
göz dokunuşu söz sırayı savdı hasretten\
senden birikmiş gözyaşı aktı benden kurumuş göz\
hemen sokulmadı şiire sevinç\
erk henüz acıdaydı

kaldın ya\
çokum dirilmişim sabah haliyim\
kâğıt mendil kalemin elinde içiyor maviyi\
sırrını aşka bırakmış çekilip gitmiş ayna\
çerçevesi eskimiş pencerelerde taze kuşlar\
kâğıdın ardındalar hepsi mavi kuyruğunda

söz ölünce üstü çizilebilse keşke
