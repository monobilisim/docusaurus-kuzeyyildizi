---
title: "ben hep bozguncuyum - safa fersal"
slug: "ben.hep.bozguncuyum-safa.fersal"
tags: ["şiir", "sefa fersal","sayı:sekiz"]
---

**rafael kubelik, smetana çalıyor**

*salih ve ümmühan'a*

bozguna uğradım. her ölüm kendi demecini sunuyordu\
2001 asker şehit vermiştim aşkının uğruna\
biliyor musun kan gecelerin şiir zarfında\
bozguna uğradım

capricyo no: 24 çalıyordu, uykusuzdu niccolo paganini\
çadırlar ve atlar\
slow-motion\
geri dönüyorlardı kıyımdan, kıyılmışlığımdan\
bayraklar yerinde duruyordu, silahlar omuzlarındaydı\
kahredilmiş dervişlerin\
şubattı... hiçbir şairin yazmadığı ay\
yazmadığı gökyüzü, nazlı şebboylar ve kahrın fragmanları

sonra saldırı... evet, demir bir kapının ardında\
savunmak kendine ait olmayan her şeyi\
bin bir kez yaşarken seni, diriltilmiş düşlercesine\
kâbe desen seccadelerinde mekke'nin\
yüzünü olmayan bir tanrıya sürmüş gibi\
sırtından vurulmuş peygamberdim

igor stravinsky! mesih'in ucuza mal olmuş kemikleri\
katedraller, bir nehir: arabesk yüzünü\
kuğu dalgaları son sözünün

bu dünyaya bir *carmen* daha gelecekti\
biliyordum, ama siyah giysiler içinde\
kırmızı kaybetmişti çünkü rengini flamenkoların\
damlayan kan rıhtılaşmıştı sahne ışıklarında\
çünkü bende olmayacak kederin yarınında\
bozguna uğradım

*alkol bir kertenkelenin yarınsız kuyruğuydu.*
