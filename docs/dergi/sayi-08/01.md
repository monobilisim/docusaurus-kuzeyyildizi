---
title: "pusula - vedat kamer & zafer yalçınpınar"
slug: "pusula-vedat.kamer"
tags: ["anlatı", "vedat kamer","zafer yalçınpınar","sayı:sekiz"]
---

*İki dizelik bir hayat... Sözcüklerin halesini yitirmiş şair vapurda
yalnız yolculuk yapmayı seviyor. İnkılap vapurunu Karaköy İskelesi'ne
yanaşmış görünce, kardeşine rastlamış gibi seviniyor. Akbilini cebinden
çıkarıp, hızla turnikeden geçiyor. Vapurun ikinci katına çıkıp kıç
tarafının sonundaki üçlü koltuğun ortasına oturuyor; ilk dizesini sağ
koltuğa, son dizesini sol koltuğa oturtuyor, ayaklarını da demire
uzatıyor. Kadıköy'ün sarhoş bulutlarının neden 23 mart gününün orta
saatlerinde kar bıraktığını merak ediyor belki... İki gün sonra kar ve
bahar imgelerini başka bir şairin yeni şiirinde okuyunca bu görüntünün
yazılmış olmasına sevinecek. Yazmak ile yaşamak ne kadar farklı?*

Şu an adını hatırlayamadığım ünlü biri şöyle söylemiş: «Sanat ve hayat
birbiriyle kavga eden iki sevgili gibidir.» Gerçek dünyanın ve bilindik
görüngülerin yavanlığının karşısına, başka bir dünya, kurgusal bir
açılım ve farklı bir gerçeklik çıkararak yaşamak, üstelik bu eylemi bir
direniş olarak sürekli tekrarlamak bir insan için acıya doymak anlamına
gelmez mi? Yazar, kahramanlarını yaratırken ve sahneleri oluştururken
kendini kahramanın yerine koyuyor. Konu ne olursa olsun (trajedi ya da
umut hiç fark etmez) yazar, sürekli kimlik, duygu ve davranış
değiştiriyor, her sahneyle, her olayla birlikte yaratacağı karakter
oluyor. Yani «herkes» olmaya çalışırken kimliğini kaybediyor ve «hiç
kimse» oluyor.\
Sonuç?\
Gerçek dünyadaki en acı yokluk ya da düş dünyasındaki en güçlü varlık:
YAZAR.

*Şairin unutkanlığına bahar bile fayda etmiyor. Unutkanlık deyince
---birkaç ay önce karıştırdığı--- ilk defterindeki sahipsiz «Seni
seviyorum» tümcelerini hatırlıyor. Yaşanmışlıklar böylesine yitik.
Dizeleri ile kirlettiği beyaz kâğıtlara yeni notlar alıyor.
Defterlerini, kendini ve ötekileri, yeniden yazması gerekiyor varlığını
sürdürmek için. Böylece şair, yaşanmışlıklarını yazdıkları ile
değiştirecek --- Zaten şair bu işi yapan kişi değil mi? İşte, böyle
buluşuyor hiçe yakınlaşan yaşanmışlık ve Tanrı'yı bile
aratmayan yaratı.*

Doğadaki değişimler, canlanmalar, baharın hareketliliği ve güneş ışığı
bir öykünün ya da romanın içine katılabilecek, rahatlıkla
betimlenebilecek en kullanışlı öğelerdir. Eşsiz bir uyumla dirilmeye
başlayan doğanın, ağaçların, güneşin, toprağın ve yağmurun işbirliği bir
şairin dizeleri için vazgeçilmezdir. Ancak, insanların ve doğanın
dirilişini gözlerken ya da yazarken yaşadığımız bu odaklanma bizleri
körleştirmez mi? Evet, baharın gelmesiyle evlerimizden çıkıp denizin,
ağaçların, çiçeklerin yanına gidiyoruz. Onlar bizi çağırıyor. Ama her
gün hissettiğimiz «yalnızlık» şekil değiştirerek devam etmiyor mu?
«Kalabalık yalnızlık» daha acı bir mertebe değil midir? Baharla birlikte
daha geniş bir hücreye taşınmadık mı?

*Aynı sözcükler ile ---tüm şairler gibi--- tutsaktır beyaz kâğıda. Her
imgesi için tekrar tekrar intihar eder geceleri, ve şiir kanla yazılır
beyaz kâğıdın üzerine. Ansızın odasının kapısı açılır, ilksevda girer
içeri. Kömür gözleriyle örter şairin üzerini. Hatırlanmayan bir rüya
gibi, yokluğa taşınır gece uykularda. Şair, imzasız şiiri sabahın ilk
ışıklarıyla okur.*

Gerçeklik yazarın varlığını kabul etmiyor. Bir türlü uyum sağlayamıyor.
Bunun sebebi nedir? Bütün gün düşündüm: Yazılan bir şey ancak yakılarak
yok edilir. Bu yüzden mi?
