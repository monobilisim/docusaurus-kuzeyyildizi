---
title: "kuzey yıldızı - ezgi çelik & vedat kamer"
slug: "kuzey.yildizi-ezgi.celik.vedat.kamer"
tags: ["anlatı", "vedat kamer-ezgi çelik","sayı:sekiz"]
---

«Oysa, şimdi, güneş geçmiyor yaprakların içinden.» -- Bilge Karasu

sen varsın, ben varım, sonra hepsi. hasta, yaşlı bir gezegen. tüketilmiş
bir yaşam. çoktan seçmeli hayatlarımız. bir düş görmüştüm, unuttum.
böyle değildik. plastik yollarda koşuyorduk. çatlaklar, çok fazla.
yetmiyor, yine de ne kadar sızarsan sız gerçeğe. yanarak ölmek
istiyorum. ruhumu ısıtmak istiyorum. bir düş görmüştüm, unuttum.
bekliyorum, herkes gidiyor. insanlar her yerde. her yere koşuşturan
insanlar, her şeyle, hiçbir şeysiz. gülüyoruz hepimiz. çürükçüller kol
geziyor ortalıkta, bakteri çeteleri kapımızı bekliyor. neyse ki parfüm
kokuyor herkes. çürüdüğünü unutmaya çalışıyor. bir acı nereye kadar
öldürür. bir kayboluş ne kadar sürer. dönüşsüz göç ediyor isteklerimiz.
iki kâbus arası uyku, ne yapsak boş, nereye gitsek dolu. bu değildi
söylediğim. biz hep başka bir şey sandık.

üzgünüm çok gel-git. dönüşü yok girdiğimiz yolların. bu kentin ellerinde
ufalanırken hayatlarımız, yaşamak dışında bir mucizem kalmadı. safran
kokan bahçeleri düşün desem, ne kadar doyurur ruhunu yalanlarım.
bilmiyorum. yaşamlarca aradığını bulduğunda, lanetli bir gezegende hangi
masal yatırır seni kâbussuz uykulara. bilmiyorum. hâlâ bekleyebilir
misin? yaya geçitlerinde, koşarak geçerken yanından insanlar, sen
yavaşlığında olacaksın. gidecek ‹bir-yer› bulamayacaksın. ‹başka
bir-şey'in olmadığı gerçeği sızarken çürüyen isteklerine, artık nefes
almanı sağlamaz başka boyutlara kaçabileceğimiz yalanlar. biliyorum,
ağır gelecek hafifliği yaşamın. üzgünüm çok gel-git. dönüşü yok
girdiğimiz yolların. geç kalacağız, her zaman, her yere. oysa yok
gidecek hiç-bir-yerimiz. işte sen varsın. ben varım. hepsi sonra.

koca bir kent tıka basa bomboş. bir düş gördüm, unuttum. bekledim.
sanrılı ölümler kapımı çalıyordu. geldi sandım. açtım. anlatsan ne? biz
hep ölürüz işte, hayal kırıklarının kesikleriyle.

II

«sana neyi anlatayım\
her sarnıç küflü bir yağmuru\
her sevda bir ayrılığı yaşar»\
-- Behçet Aysan

galata köprüsü'ndeki ilk yağmur: bir aşk, bir ayrılık.

aynı yere gittiğimizi bilmiyordum. ben orada aşkımı yazmıştım kâğıda. üç
ok çizmişti, ikisi bana, biri ona. ben daha çabuk öldüm.

sen benim öldüğüm yerde tavla oynuyorsun. üstelik, iki -- iki
berabereyken, yarıda kesip gidiyorsun.

git.
