---
title: "tonio kröger ve sanatçının konumu - zafer yalçınpınar"
slug: "tonio.kroger.ve.sanatcinin.konumu-zafer.yalcinpinar"
tags: ["makale", "zafer yalçınpına","sayı:sekiz"]
---



![thomas](/img/thomas.jpg)


1929 yılında Nobel Edebiyat
Ödülü'ne layık görülen Alman yazar Thomas Mann, 1903 yılında yazdığı
«Tonio Kröger» adlı «Novella»sında sanatçının yaşadığı çevredeki
konumunu ve toplumdaki yerini sorgulamaktadır. Yazar, eserin genelinde
bu sorgulamayı ya da hesaplaşmayı sürdürürken, sanatla uğraşan insanın
temel özelliklerini, bunalımlarını, çelişkilerini, kendi yapısı
hakkındaki arayışlarını ve bu arayışlar sonucunda elde ettiği bulguları
içtenlikli bir dille okura sunmuştur.\
Thomas Mann, insanın sanata olan eğiliminin, olaylar ile diğer insanlar
karşısındaki konumunun bir varoluş sorunu olduğunu düşünmektedir.
Sanatçı, doğumundan itibaren diğer insanlardan farklı duygulanımları
yaşamak üzere var olmuştur; eğer sanatçılar için bir «oluşum süreci» söz
konusuysa, bu da varoluşunda gizlenen acı verici ayrıcalıkları fark
etmesinin sürecidir. Thomas Mann, eserinde Tonio Kröger'in çocukluğundan
ve olgunluk döneminden bazı sahneleri işlerken bahsettiğim farkına varma
ya da sorgulama sürecini vurgulamış, Tonio Kröger'in diğer insanlarla ve
içinde bulunduğu burjuva çevresiyle olan ilişkilerinde iplerin nasıl
gerildiğini, yalnızlığın, ayrıklığın, çatlaklarla dolu sanatçı ruhunun
bir insanı nasıl soluksuz bırakabileceğini anlatmak istemiştir.

Kitabın birinci ve ikinci bölümlerinde Tonio Kröger'in çocukluğundan
sahneler bulunmaktadır. İlk bölümde Tonio'nun en yakın arkadaşı Hans
Hansen ile olan bağlantısı anlatılmıştır. «Diğer» çocuklar dans ve
binicilik dersleri alıp bu konular üzerine yoğunlaşırken, Tonio Kröger,
romanlar okuyor, roman karakterlerini ve onların davranışlarını
düşünüyordur. Ayrıca bir şiir defteri tutmaktadır. Hans Hansen de
«diğer» çocukların uğraşılarıyla ilgilenmektedir; ancak Hans, Tonio
Kröger'deki bir üstünlüğün, *«zor şeyleri dile getirmedeki becerisinin»*
farkındadır ve Tonio'ya saygı duymaktadır. Tonio, diğer çocukların
sıradan ve popüler uğraşlarına olan uzaklığının bilincine varmaya, bu
farklılıklar üzerinde düşünmeye başlamıştır. Ve tabii ki ilk acılar
gelmiştir; Tonio Kröger kendini sorgulamaktadır:

*»(...) Başıboş, dikbaşlı, başkalarının kafa yormadığı şeylere kafa
yoruyor olmam yeter de artar bile. Bunları öpücükler ve müzikle
geçiştirecek yerde beni azarlayıp cezalandırmaları yerinde bir davranış.
(...) Neden ben böyle farklı, herkese ters düşen biriyim,
öğretmenlerimle neden anlaşmazlık içinde ve öbür oğlanlara
yabancıyım?»*Thomas Mann, Tonio Kröger, Çev: Fatih Özgüven, Birikim
Yayınları, 1983, s.16

Eserin ikinci bölümü Tonio Kröger'in İngeborg Holm adlı güzel kıza karşı
hissettiği yoğun duyguların anlatımı ile başlar. Tonio aşkın diğer
«uzaklıklar»dan çok daha keskin bir sızıya sebep olduğunu fark etmiştir.
Bu bölümde yer alan «dans dersi» sahnesinde, Tonio'nun yaptığı yanlışlar
ve beceriksizlikler karşısında diğer çocuklar ile İnge'nin kahkahalarla
gülmesi, dans öğretmeninin kendisiyle dalga geçmesi Tonio'yu geri dönüşü
olmayan pasif öfkelere yöneltmiş ve içinde bulunduğu çevreye
yabancılaşması, o çevreyi yadırgaması daha keskin bir noktaya gelmiştir.
Tonio, tüm bu acı verici olaylara karşılık olarak edebiyata
tutunmaya çalışmıştır:

*«Zaman gelecek, gülenlerin gülmesi son bulacaktı! Şiiri yayımlanamadan
kapanmış da olsa kısa süre önce bir dergi, şiirlerinden birini kabul
etmemiş miydi? Ün kazanacağı, yazdığı her şeyin basılacağı gün gelecek,
bunun İnge Holm'u etkileyip etkilemeyeceği o zaman görülecekti... Hayır,
hayır -- hiçbir etkisi olmayacaktı!»*A.g.e., s. 28

Kitabın üçüncü bölümünde Tonio Kröger'in olgunluk çağına geçiş dönemi
özetlenmiştir. Yetişkinliğinde «gerçek» bir sanatçı olmuş, sanat
dünyasının ve çevrelerinin dolambaçlı yollarına girmiştir. Ne yazık ki,
bu çevrede karşılaştığı tavırlar ve geçerli olan «sanatçı tanımları»
Tonio Kröger'in beklentilerine uygun değildir. Tonio, gerçeklerin ve
sıradanlığın karşısına bir yaratıcı olarak dikilmenin, yani sanatın,
büyük acılara doymakla doğru orantılı olduğunu, kimliğinin kendi
yaratılarının altında ezildiğini ve yok olmaya başladığını
fark etmiştir:

*«Yaşamak için çalışan biri gibi değil, tam tersine yaşayan bir insan
olarak kendine hiçbir değer tanımayan, yalnızca yaratıcı olarak dikkati
çekmek isteyen, bu yüzden de arta kalan zamanlarında solgun ve
gösterişsiz bir şey, oynayacak rolü olmadığında hiçleşen, makyajını
silmiş bir oyuncu gibi ortalıkta gezinen biri olarak yaşıyordu. Suskun,
dışarıya kapalı, göze görünmez biri olarak, yeteneklerini sadece bir süs
gibi taşıyanlara sonsuz bir küçümsemeyle bakarak, çalışıyordu. Bu küçük
insanlar (...) her şeyden önce mutlu, sevimli birer sanatçı tavrıyla
yaşamaya önem veriyorlar, iyi eserlerin ancak korkunç bir hayatın
baskısı altında ortaya çıktığını, (...) tam anlamıyla bir yaratıcı
olabilmek için ölmüş olmak gerektiğini bilmiyorlardı.»*A.g.e., s. 32

Dördüncü bölüm, eserde işlenen konunun «ağırlık noktası»dır. Thomas Mann
«gerçek» sanatçının, sanat üzerine yaptığı sorgulamaların en ilginç
olanlarını, dipsiz çelişkilerini okura sunmuştur. Bu bölümde Tonio
Kröger, Lisaweta İwanowna adlı ressam arkadaşına yaptığı ziyarette
edebiyatla ve sanatla olan hesaplaşmasını, içebakışlarının özünde
bulunan çıkarımları ve sanatın sanılanın aksine zevk verici bir şey
olmadığını dile getirmektedir. Ayrıca, Thomas Mann, bir edebiyatçının
sözcüklerin anlamları ve yapısıyla olan uğraşısının ne kadar tehlikeli
olduğunu ve bu durumun yol açtığı belirsizlik sorununu eserinin bu
bölümünde özellikle vurgulamıştır:


![resimcizenkadin](/img/sorun.jpg)


*'Gelmemeliydim.› dedi.\
'Neden gelmemeliydiniz, Tonio Kröger?›\
'İşimden kalkıyorum Lisaweta, bir de bakıyorum kafamın içi şu tuvalin
üstü gibi. Bir iskelet; soluk, çizile bozula kirlenmiş bir taslak, bir
de birkaç renk lekesi, evet -- sonra buraya geliyorum, aynı şeyi
görüyorum. Çelişkiyi de karşıtlığı da burada yeniden buluyorum›--- dedi,
havayı kokladı ---'Evde bana acılar çektiren şeyin aynısı...›*A.g.e., s.
34

(...)

«Meslek» deyip durmayınız Lisaweta İwanowna! Edebiyat kesinlikle bir
meslek değil, bir lanettir --- bilmiş olasınız. İlk olarak ne zaman
kendini gösterir bu lanet? Erken, korkunç derecede erken. Daha
Tanrı'yla, dünyayla esenlik ve uyum içinde yaşamanız gereken bir
zamanda. Mimlenmiş olduğunuzu, ötekilerle, sıradan, aklı başında
insanlarla bilinmez bir karşıtlık içinde bulunduğunuzu hissetmeye
başlıyorsunuz, sizi onlardan ayıran sırıtkanlık, inançsızlık, zıtlık,
bilinç, duygu uçurumu gitgide daha çok derinleşiyor, yalnız kalıyorsunuz
ve o andan başlayarak iletişim kalmıyor artık!»A.g.e., s. 38

Lisaweta konuşmanın sonunda Tonio'nun sıkıntılarının sebebinin toplumsal
konumundaki belirsizlikler olduğunu belirtir ve Tonio'yu *«Yolunu
şaşırmış bir burjuva»* olarak tanımlar. Bu söylem Tonio'nun toplumsal
konumunu tekrardan sorgulamasına ve doğduğu topraklara doğru bir
yolculuk yapmasına sebep olacaktır. Sanatçının kendi geçmişine yönelmesi
kimlik arayışının sonucudur. Eserin altıncı bölümü Tonio'nun yaşadığı
kimlik çatışmasını sembolize etmektedir. Bu bölümde Tonio'nun doğduğu
topraklarda yaşadığı olaylar, eski evinin değişimi ve otelde gelişen
tartışmalar Tonio'nun ya da sanatçının kimlik bunalımını sergilemekte ve
eserin kurgusuna büyük ölçüde destek olmaktadır.\
Eserin final sahnesi oldukça etkileyicidir. Bu sahnede Thomas Mann,
sanatçının her türlü çevrenin ve topluluğun «dışında» var olduğunu,
sanat insanının olayları veya gelişmeleri büyük bir kayıtsızlık içinde
izlediğini okura iletmiştir. Hans Hansen ve İngeborg Holm evlenmişlerdir
ve Tonio Kröger bu çiftin katıldığı baloyu, «dışarı»dan, bir pencereden
izlemektedir. Bu noktada, Thomas Mann, Tonio Kröger'in tüm olayların
-hatta yaşamın- «dışında» kalmasını; sanatçının sıradan yaşamdaki
edilginliğini, uyum göstermekteki zorluğunu ve bir yaratıcı olarak
katlanmak zorunda olduğu sancıları ortaya koymak için kullanmıştır.
Sanat insanının benliğinde oluşan «iç-hesaplaşma» Tonio'nun ağzından şu
şekilde ifade edilmektedir:



![penceredenbakansahis](/img/8_21_3.jpg)


*«Sen Hans Hansen, bana bahçe
kapısının orada verdiğin sözü tutup Don Carlos'u okudun mu? Okuma sakın!
Artık senden bunu istemiyorum... Yalnız olduğu için ağlayan kraldan sana
ne? Işıklı gözlerini dizeler dolusu melankoliye dikerek karartma,
düşlerle uyuşturma... Senin gibi olsam! Yeni baştan başlamak, senin gibi
namuslu, şen ve basit, başı dik, düzenli, Tanrı'yla ve dünyayla barış
içinde bir yetişkin olmak, (...) bilmenin ve yaratma acısının lanetinden
sıyrılarak yaşamak, huzur verici bir sıradanlık içinde sevmek ve
Tanrı'ya şükretmek!..»*A.g.e., s. 70

Bilindiği gibi, bütün «gerçek» sanatçıların iç dünyasında göz ardı
edilemeyecek kadar sıkıntı veren «hesaplaşmalar» bulunmaktadır. Topluma
veya kendi çevresine olan yabancılığı, doğuşundan itibaren üzerine
yapışan yalıtılmış farklılıklar ve çelişkilerin etrafında dönen
davranışları bir sanatçının genel geçer yaşama olan uzaklığının en
önemli sebepleri sayılabilir. Bu yazıyı, Tonio Kröger'in son bölümde yer
alan sözleriyle sonuçlandırmanın yerinde olacağını düşünüyorum:

*«İki dünya arasındayım, her ikisinde de rahat edemiyorum, bu yüzden
işim zor. Siz sanatçılar benim bir burjuva olduğumu söylüyorsunuz,
burjuvalarsa beni tutuklamaya kalkıştılar... Hangisi beni daha çok
incitti bilemiyorum.»*A.g.e., s. 75

26 Nisan 2003
