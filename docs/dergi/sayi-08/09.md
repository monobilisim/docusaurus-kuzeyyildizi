---
title: "akşamüstü - kemal gündüzalp"
slug: "aksamustu-kemal.gunduzalp"
tags: ["şiir", "kemal gündüzalp","sayı:sekiz"]
---

Sözümü tutacaktım gün ikindiye varmadan daha\
akşam alacası içinde yığılıverecektim kucaklarına.\
Ne damdaki ürkek kedi, ne kızgın kemancının sesi\
ağlayabilmek için düşüverecektim ayaklarına\
kendi görüntüsünde yiten silik bir yansıma gibi!

Duvarlarda hiçbir şeye benzemeyen çocuk resimleri\
nakışlanmış gökyüzü, bir kadeh şarap, çokça esrime.\
Hadi avuttular beni diyelim, gözlerim kapanmadan\
aç bir yılan tıslamasıyla sürünürüm yollarda öylece\
kendine dalmış sabrın sonu. Neydi o zehrin gizemi?

Okudum ya gözlerinizdeki pırıltıyı, yine akşamüstü\
denize uzak bir evde, bir tas çorba ve sigara külleri.\
Neyin adını koyacağız, fırtına yaman vurdu dizime!\
Dağlar bir yalana sığınmıştı, bense yine kendime\
olmayacak dediler, ben de giderim artık buradan...

*Benden selam söyle,* bir **göç** denemesiydi yaşanan\
aklımda hep bitmemiş öykülerin kervanı olacaktı.

İzmir, 10 Ocak 2003
