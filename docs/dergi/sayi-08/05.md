---
title: "(h)iç işte - salih aydemir"
slug: "hic.iste-salih.aydemir"
tags: ["şiir", "salih aydemir","sayı:sekiz"]
---

*ağlayabilirsin artık, hiçbir lükse sahip değilim\
aşk yok yalnızlık var...* dedi kâhin...

--- intiharın ruhuna düşen her gözyaşı masum\
    madem ölecek içimizdeki sessizlik\
    o zaman aşk savunacak kendini

ağzımızda bir dolu küfür\
bir dolu yıldız ve mart günleri\
kar mı yağmur mu;

--- kar yüzüme\
    yağmur aklıma yağıyor

(h)iç işte...\
gözlerimle uzanıyorum savaşa\
başlık bile düşünmüyorum\
soru topluyorum yalnızlıklardan

aşkın adaleti yok, şiddetin ve kanın da\
kalbinden yara almamaya bak...

uzun yaşamak için konuşmak zorunda değiliz\
belki yirmisinde sıktığımız kurşunun\
belki ilk sevişmede aldığımız yaraların ömrüyüz\
doğunun dili, kin ve hak; mart günleri...\
gizini saklamayan kış rüzgârı önüne alıyor

*suya uzanan yaprakların renginde\
hep güneş var...* dedi kâhin...

müziğin olduğu yerde şiir\
şiirin olduğu yerde adalet... aramıyorum

--- çünkü hayatın içinde saklanıyor ölüm\
    şiirin içinde saklanan suç gibi

imzasız ihbarlarla kendine mektup yazan kaç şair kaldı\
bilmiyorum, yazmak bazen fazla geliyor bana\
nerede, ne zaman ve nasıl öleceğini anlatmak...

ansızın müstesna hayır'lar kaplar içimi\
müstesna ölümler,

derim kendi kendime;

tutkunun yasası gereği...

affedilmeyen tek şey, akıl tadında unutabilmek\
aşk yok, bir hastalık gibi nükseder imge\
ve nesnesinden dolayı infaz edilir şiir... *dedi kâhin*\
suçu üstüne alan herkes kendine yeni bir suç arar\
(h)iç işte.
