---
title: "naşidlik kâfidir bana - bayram balcı"
slug: "nasidlik.kafidir.bana-bayram.balci"
tags: ["şiir", "bayram balcı","sayı:sekiz"]
---

çağın girdabına yuvarlanan postmodern ilişkiler\
siler zihin penceresinde canlanan görüntüyü\
hırslanınca insan kavrayışın yönü buğulanır\
zıt kutuplar arasında hedefsizce savrulur

alkolle boğulan vicdan artığı zavallı çırpınışlar\
insanı ecelsiz yakalar uyanışın hakikat halleri\
dağılır rüzgâra ihtiras çemberinin hesap pusulası\
giderek artar bedesten hayatımızda iyuduşkalar\*

ay demirden değil ağzıyla da kirlidir\
geçer akçedir her kılığa girebilen yetenek tacirliği\
budur ve sonsuzdur mişvar arasında yenilgi\
yağar üzerimize şairlerin iktidarsızlık çiçekleri

kuş telekleri göğün yüzünü bozar durmadan\
ömrümüzün körlüğünden saklanır gelecek\
hiç kimsenin somun kokmuyor ki elleri\
zırvadır mala dönüşmüş ilişkilerin ağdası

kalbim yenil naşidlik hevesi kâfidir sana\
dostluk denilen mazinin gayya çukuru\
hükümsüzdür dayanışmanın ezber duygusu\
kalbim yenil kifayetsiz kalsın her türlü yengi

\* İyuduşka: Saltıkov Şçedrin'in «Golovlev Ailesi» adlı romanının
kahramanı. (Kuzey Yayınları, Ankara-1984)

Ocak-Mart 2003



![camii](/img/camii.jpg)


