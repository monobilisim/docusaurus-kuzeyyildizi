---
title: "ilan açan ağaçlar sokağı - haldun akçakoca"
slug: "ilan.acan.agaclar.sokagi-haldun.akcakoca"
tags: ["öykü", "haldun akçakoca","sayı:sekiz"]
---

*güzel bir Ankara gününe ve O ağaca...*

Üç beş cılız ağacın olduğu sokaklarda dahi, baharın geldiği
hissediliyordu. Kentte tek renk değiştirebilen varlıklar olan ağaçlar,
işveli sürgünler vererek baharın renklerini donanmaya başlamışlardı.
Saçtıkları kokular, egzoz dumanlarına rağmen, ılık meltemlerin yardımı
ile baş döndürücü olmayı başarıyorlardı.

Deoksidasyona uğrayan ağaçların olduğu sokakta ise durum biraz
farklıydı. Kentin, araba girişinin yasaklanarak yayalara ayrılmış olan
bu sokağında ağaçlar, bırakın çiçek açmayı, sürgün dahi vermemişlerdi.

Ders vermek isteyen bir öğrenci veya köpeği ya da bir yakını kaybolmuş
birisi için, gazetelere ilan vermenin pahalıya mal olduğu bilinen bir
durum. Bu yüzden, günde binlerce insanın yürüyerek geçip gittiği bu
sokaktaki ağaçlar, arayan, isteyen, soran, duyuran, ilan eden her
kesimden kentli için çok uygun bir ilan panosu yerine geçiyordu. Bu
sokaktaki ağaçlara her tür ilan asılıyordu: Son ütücü aranıyor;
üniversite son sınıf fizik öğrencisinden garantili üniversiteye hazırlık
dersleri ve altında telefon numaraları (kopartılıp alınması için kâğıdın
alt tarafına dik olarak yan yana yazılarak araları kesilmiş ve telefon
numarası kartviziti haline getirilmiş olarak); Küba'da direnişin
otuzuncu yılı kutlama etkinlikleri; falanca sokakta bir oda bir salon
bekâra verilir; akşam sekizden sonra çalışacak anketörler aranıyor;
alternatif rock grubunun konseri; doktordan satılık 1999 model kelepir
otomobil; sınırsız içkinin olduğu grunge müzik partisi; üç yaşındaki
terrier cinsi kahverengi tüylü, uzun sarkık kulaklı, kırmızı deri
tasmalı dünya tatlısı yavru aranıyor; alt sokakta yeni açılan ve çok
ucuz perma-saç kesim tarifeleri uygulayan bir kuaför; kahrolsun
emperyalizm yaşasın devrim; yeni doğan tekirler yuva arıyor; ikinci el
bilgisayarlarınız yerinden uygun fiyata alınır ve satılır... türünden
kentte olup biten her şeye dair ilanlar. Bu ilanlar genelde, tel
zımbaların alt destek ayakları yüz seksen derece açılıp, kâğıdı ağacın
yumuşak yüzeyine, köşelerinden zımbalamak suretiyle tutturulmuş olurdu.

Bazen, ağaçtaki ilanı asmış olan firmaya rakip başka bir firmanın
elemanının veya kendi ilanını asmak isteyen birisinin sökmesi sonucu;
bazen, ağaçlara asılmış beyaz kâğıt parçalarından sırf hoşlanmadığı
için, ne olduğuna bile bakmadan sinirli bir zevk ifadesi ile yürüdüğü
güzergâh boyunca onları teker teker kopartan birisinin sayesinde; ya da
akşam çöpçüleri veya sokakta dükkânı bulunan bir esnafın, dükkânın
önündeki ağaçta asılı ilanın, kendi vitrinindeki ‹günlük taze süt
bulunur› ilanının okunmasını engeller düşüncesi ile kopartması gibi
çeşitli nedenlerden dolayı ilanlar sürekli yenilenirdi.

Bazen de, zaman içinde yağmurdan yumuşayan kâğıt ilanlar kendilerini
zımbaların tutsaklığından kurtarıp, kimi rüzgârla savrularak özgürlüğünü
ilan eder, kimi de düşerek ağacın hemen dibindeki çöplerin arasına
karışırdı. Sokakta, belediyenin bildirimi doğrultusunda, çöpler akşam
sekizden sonra mavi naylon poşetler içinde dışarı bırakılırdı. Çöpler
genelde, ‹sokağın ortasına koymaktansa bir kenara koyalım› gibi basit
bir psikolojik refleksten dolayı ağaçların altına bırakılırdı.

Bu yıl baharda ne olduysa oldu. Akla en yatkın geleni, olayı inceleyen
bilim adamlarından bir grubunun açıklaması oldu. Onlara göre olay,
ağaçların dibine konan çöplerin delik naylon poşetlerinden sızan organik
çöp sularının, ağaçlara zımbalanan mürekkepli ilan kâğıtlarının ağacın
yüzeyinde yarattığı etki ile birleşmesi ve (genelde ilanlar koptuktan
sonra ağaçta onlarcasının kaldığı) tel zımbaların da katalizör etkisi
görmesi sonucunda ortaya çıkan bir tür kimyasal ve de fiziksel
reaksiyondan ibaretti. Deoksidasyon diye adlandırdıkları bu etki
yüzünden bu sene, ağaçlar çiçek açacaklarına çeşitli konularda ilanlar
açmaya başladılar.

Güneşin varlığını biraz daha uzun süre hissettirmeye başladığı baharın
ilk günlerinde diğer sokaklar baharın renklerine boyanmışken, henüz
kimse o sokaktaki ağaçların çicek açmadığını fark etmemişti, ta ki bir
sabah ağaçlar dallarının ucundan sarkan siyah beyaz tomurcuklar açana
dek. Aradan birkaç gün geçince, ağaçlar dallarının ucunda pıtrak gibi
açan siyah siyah harfler ve beyaz sayfalardan oluşan ilanlar açmaya
başladılar. Bir hafta içinde ise olgunlaşıp yazıları büyüyen, kalınlaşıp
dolgunlaşarak, ağacın türüne göre kimi kocaman bir A3, kimi ise
yaklaşık bir A4 boyutlarında kalan ilanlar, gazetelerin seri
ilanlar sayfasındakilerden daha çok sayıya ulaştılar. Artık kentte
yaşayanlar, her sabah taze taze açan bu ilanları takip edebilmek için
sabahın erken saatlerinden itibaren sokağa akın etmeye başladılar.

Eskisinden çok insanın uğramaya başladığı bir sokak haline gelen, ilan
açan ağaçlar sokağındaki, kafe ve yiyecek içecek satan yerlerle, iki üç
kitapçının sahipleri, her ne kadar çiçek yerine ilan açan ağaçların
oluşturduğu - alışık olmadıkları - bu siyah beyaz bahar görüntüsünü
garipsemiş olsalar da, gece gündüz dolup taşmaya başlayan dükkânları
sayesinde durumu benimsemekte hiç gecikmediler.

Sokakta ana caddeden girişte üçüncü apartmanın ikinci katında, her nasıl
olduysa oturmaya devam eden emekli bir öğretmen ise, belediyenin fen
işleri dairesine, koca koca ilan açan ağaçların zaten öğleden sonra
azıcık görebildiği güneşi kapattıkları gerekçesi ile şikâyette bulundu.
Sokağın diğer tarafında ise, yeni açılmış olan bir simit fırını, gece
geç saatlerde topladığı ilanları ertesi gün, hem fırını tutuşturmak hem
de sattığı simitleri sarmak için kullanmaya başlaması ile, fazladan
kâğıt masrafından kurtulduğu için durumdan memnun olanlardandı. Durumdan
şikâyetçi olanların başında, insanların kopartıp okuduktan sonra yerlere
atıverdiği ilanların oluşturdukları ilan istiflerini sürekli temizlemek
zorunda kalan çöpçülerden sonra, sokağa akşam sekizden sonra arabalarını
park edip ertesi gün arabalarını, gece çıkan ufak bir esinti sayesinde
siyah beyaz bir örtü ile kaplanmış bulan araba sahipleri geliyordu.

Sokak sadece, artık gazete almak yerine ilanlara bakmaya gelen binlerce
insanla dolup taşmıyordu. Onların dışında, olayı incelemek için kentteki
bilim akademisinden ve çevre illerdeki üniversitelerden gelen onlarca
bilim adamı ve asistanları ile olayın gelişimini takip etmekle görevli
gazeteci ve televizyoncular (ilan açan ağaçlar sokağında sürekli ekip
bulundurabilmek için çoğu gazete ve televizyon kanalı, Köşk, Başbakanlık
ve Meclis'teki ekip sayılarını azaltmak durumunda kalmışlardı) sokağa
neredeyse yerleşmişlerdi. Arka yüzleri boş olan ilanları defter yapıp
kullanmak için toplayan üniversite öğrencileri, ilanlara bakmak için
gelenlerle sürtüşmeler yaşıyorlarsa da, baharın iyi gitmesinin de etkisi
ile koparılan bir ilanın yerine yenisinin çıkması oldukça kısa süre
aldığı için herkese yetecek kadar ilan bulunuyordu. Bunların dışında,
şehirdeki birkaç turistik ve tarihi sayılabilecek yeri ziyaret ettikten
sonra, tur rehberleri tarafından, ilan açan ağaçları seyrederek sokağın
açık hava kahvelerinde birer yorgunluk kahvesi içmek üzere getirilen
turist grupları da, sokağın sürekli müdavimleri arasında yerlerini
almışlardı. Sokakta en kalıcı olanlarsa, ağaçlar sayesinde doğan birçok
iş imkânını değerlendirmek üzere burayı mesken tutan çeşit çeşit
seyyar satıcıydı.

Ağaçlara tırmanarak, ilanlar arasında ilginç tropik meyveler
arasındaymışçasına pozlar vererek fotoğraflar çektiren Japon
turistlerden bazılarının ağaçtan inmeyi becerememesi, bazılarının ise
kestirmeden inivermesi gibi tatsız durumlar oluşmaya başlayınca, sokağın
girişinde bekleyen canlı yayın araçlarının yanında iki ambulans ve bir
itfaiye aracı da sürekli nöbet tutmaya başladı.

Bu arada kentte, gazetelerin ilan sayfalarına kimse ilan vermez,
dolayısı ile de insanlar hemen hemen hiç gazete almaz olmuştu. Satışları
düşen gazeteler ilk iş olarak ilan servislerinde çalışanları işten
çıkarmayı uygun görünce, sokak, kendilerini ağaçlara zincirleyerek
protesto eylemine başlayan işsiz ilan gazetecilerinin de yerlerini
alması ile daha da ilginç bir hal aldı.

İşsiz kalan gazetecilere rağmen sokak pek çok işsize yepyeni ve yaratıcı
iş imkânları açmıştı. Ağaçlarda asılı ilanlara erişmeyi ve ilan
toplamayı kolaylaştırmak için ‹gelberi› diye adlandırdıkları ve ucunda
bir çengel bulunan sopalar satan adamlar, ağaçlara tırmanarak ilanları
okumak isteyenler için sıpa diye adlandırdıkları üç ayaklı seyyar
merdivenler kiralayanlar, turistler için polaroid fotoğraf çekenler,
‹Ağaçlı Sokak Hatırası› yazılı bir bez parçasını gerdikleri iki ağacın
arasında hatıra fotoğrafı çekenler, ilanları sabah erken saatte gelip
toplayarak, türlerine göre tasnif edip ‹en taze ilanlar burda› diye
bağırarak satanlar, ilanları çeşitli origami yöntemleri ile katlayarak
veya üzerlerine çeşitli resimler yaparak satma çabası içinde olan
sanatçılar, ahşap-metal çerçevelere koydukları ilanları anı eşyası
olarak satanlar, meraklı turistlere rehberlik ve tercümanlık yapma
gayreti içinde sürekli ortalıkta bağırarak dolanan öğrenciler, ilanları
çoğaltmak için dolaşan seyyar fotokopiciler, ilanları koymak için renkli
plastik dosyalar satanlar ve tabii ki bilumum yiyecek, içecek satan
seyyar satıcıları ile sokak, kentin en faal ticaret sokağı haline geldi.

Buna mukabil, sokaktaki yaşam da bir o kadar zorlaştı. Seyyar
satıcıların canhıraş çığlıkları, eylemci işsiz gazetecilerin sesleri
kısılana kadar attıkları sloganlara, kafelerden yayılan her biri
diğerinden daha yüksek volümlü müzik sesleri, ağaçlardan düşenleri
toplayıp hastanelere taşıyan ambulans sirenlerine karışırken, sokak bir
karnaval cümbüşünü andırıyordu.

Aynı günlerde sokakta bulunan apartmanlardaki daire kiraları ikiye
katlandı. Bazı girişimciler, özellikle ikinci ve üçüncü katlardaki
daireleri kiralayarak, sokakta bulunanların kolay erişemeyeceği ve
tırmanamayacağı üst kısımlarda açan ilanları, dairelerin pencerelerinden
kolayca toplayarak sattıkları ilan büroları açmaya başladılar.

Bir sabah ise sokağa gelenler, sokağın diğer sokakla kesiştiği ve bir
heykelin yer aldığı girişinde, en yaşlı ve büyük ağaçlardan oluşan bir
grup ağacın, kalın zincirlerle çevrelenmiş olduğunu gördüler. Ağaçların
etrafında siyah gözlüklü adamlar bekliyordu. İki ağaç arasına kocaman
harflerle, ‹İmalattan halka, Topla Dağıt Müessesesi, her daim en taze
ilanlarla hizmetinizdedir› yazılı bir tabela ve iki tane masa
konulmuştu. Sokaktaki karmaşaya müdahale edebilmek için bölgedeki mevcut
ekiplerini iki katına çıkardığı halde yine de her şeye yetişmekte
zorlanan zabıta hemen bu olaya müdahale etti. Ancak Topla Dağıt
Müessesesi'nin kurucusu olduğu anlaşılan iri kıyım, siyah gözlüklülerin
en şişmanı olan adamın, kanunlarda ve zabıta yönetmeliklerinde yaptığı
işin kanunlara aykırı olduğunu gösteren herhangi bir madde olmadığını,
ayrıca yer için belediyeye hava parası yatırdığını ve satış karşılığında
fiş de verdiğini iddia etmesi üzerine kafaları karışan zabıta ekipleri,
amirlerini çağırdılar. Seyyar satıcılara karşı verdiği amansız mücadele
ile ünlü zabıta amirinin gelmesi de olayı çözmeye yetmedi. Ancak uzun
tartışmalardan sonra, ağaçların etrafına gerilen ve kamu malı olan
heykeli de kapsayan zincirlerin kaldırılması konusunda uzlaşma sağlandı
ve firma faaliyetlerine devam etti.

Bundan birkaç gün sonra bir sabah, sokağın emektar değnekçisi, sokaktaki
apartmanlardan birisinin arka bahçesinde kaldığı müştemilattan çıkıp
sokağın ana cadde ile kesiştiği taraftaki kulübesine doğru yürürken,
başını kaldırınca gördüğü manzara karşısında donakaldı. Yan yana ikişer
sıra halinde dizilmiş duran altı tane ağaç çırılçıplak ve dalsız
kalmıştı. Halbuki gece boyunca hiç ses duymamıştı. Ağaçların ilan veren
verimli dalları kesilmişti. Kısa sürede olay yerine gelen polis, ne
ipucu oluşturabilecek herhangi bir delil bulabildi, ne de bir görgü
tanığı. Olay yerinde incelemelerde bulunduktan sonra, gazetecilere demeç
veren Vali ise, kentin bacasız sanayisi turizmin biricik gözdesi, işsiz
ve fakir yurttaşların dertlerine yegâne çare olan ilan ağaçlarına
kastedenlerin en kısa sürede bulunacağını, faillerinin yakalanarak
adalete teslim edileceğini ve ağaçların talaşları ile ilanların
harflerinin yerde kalmayacağını söyledi. O gün polis sokakta eylem yapan
protestocu işsiz gazetecilere hiç göz açtırmadı.

İçinde kocaman renkli fotoğraflardan başka sadece ilanlar bulunan ve
ülkenin en çok ilan alan gazetelerinden biri, ilan açan ağaçlar yüzünden
ilan alamadığı için kısa süre önce batmıştı. Ağaçların budanmasını batan
gazetenin işsiz kalan yayın yönetmeninin ve başyazarının üstüne atmaya
kalkanlar olduysa da polis, evlerinde yaptığı aramalarda, bir testere,
ilan parçası ya da elbiselere bulaşmış biraz talaş dahi olsa, bu
iddiaları ispatlayacak herhangi bir delile ulaşamadı.

İlan açan ağaçlar kamusal alanda olmalarına rağmen, sokaktaki apartman
yöneticilerinden en hırslı üç tanesi bir araya gelerek, ağaçların kendi
apartmanlarının sınırları içinde kaldıkları gerekçesiyle, ilanlar
üzerinde ihtiyati tedbir kararı alınması istemiyle mahkemeye
başvurdular. Ancak mahkeme söz konusu ilanların, yayalaştırılmış,
kamusal kullanıma açık bir sokakta açması nedeni ile, bir tür meyve
sayılabilecek olan ilanların Park ve Bahçeler Müdürlüğü'nün tasarrufunda
olduğuna karar verdi. Bunun üzerine, merkezi hükümetten aradığı desteği
bulamadığı için bir türlü bütçesini denkleştiremeyen belediyenin Park ve
Bahçeler Müdürlüğü de, tıpkı parklardaki dut ağaçlarındaki dutların
toplanması için yaptığı gibi, söz konusu ilanların toplanıp satılması
için ihale açtı.

Şimdiye kadar halkın ücretsiz yararlanmakta olduğu ilanların
özelleştirilerek firmalara kiralanması üzerine, başta Tüketici Haklarını
Koruma Derneği olmak üzere çeşitli sivil toplum kuruluşları ihaleleri
protesto etmek için sokakta eylemlere başladılar. İşsiz kalan
gazetecilerin de katılımı ile büyüyen eylemlerde, ‹İlanlar halkındır,
halkın kalacak›, ‹Kahrolsun emperyalizm›, ‹İlanları kimseye peşkeş
çektirtmeyiz›, ‹İlanlar bizimdir›, ‹Doğanın nimeti ücretsiz olmalıdır›,
‹Tüysüz yetimin hakkını yedirmeyiz› türünde sloganlar atıldı. Tüketici
Haklarını Koruma Derneği'nin, tüketiciyi bilinçlendirme savaşımının
doğal bir bileşeni olarak gördüğü ilan kullanıcılarının hakları da,
sokakta kurulan danışma masalarında halka anlatılmaya başlandı.

Tabii mahkeme kararını, daha önce mahkeme kararı ile trafiğe kapatılmış
olan köprülü kavşaklarda olduğu gibi tavizsiz ve eksiksiz uygulayan
polis teşkilatı, sokakta tedbirler almakta gecikmedi. İhaleyi kazanan
firmaların da güvenlik talebi üzerine, bir gece içerisinde, belediye
ekipleri tarafından sokağın giriş çıkışlarına, kimsenin tırmanmaya
cesaret dahi edemeyeceği yükseklikte duvarlar örüldü. Duvarların tam
ortasında bırakılan kapı boşluklarına ise güvenlik turnikeleri konuldu.
Ertesi gün sokaktaki ilanlara bakmaya gelenler, protestocu işsiz
gazetecilerle sivil toplum kuruluşları temsilcileri, sokakta çalışan
seyyar satıcılar, tercümanlar, öğrenciler ve sanatçılarla dükkân
sahipleri koskoca bir duvarla burun buruna geldiler. Tabii ilan bakmaya
gelenlerle dükkân sahipleri dışındaki grupların hiçbiri
sokağa sokulmadı.

Duvarlar yüzünden neredeyse yatay bir kuyu halini alan sokak, ilanların
ücret karşılığında satılır hale gelmesi ve sokağa giriş çıkışların
zorlaşması yüzünden, eski canlılığını önemli derecede yitirdi. Bir süre
sonra satışların istedikleri düzeyde gerçekleşmediği bahanesi ile
firmalar, duvarların girişlerine birer de bilet gişesi koyarak sokağa
girişi ücretli hale getirdiler.

Sokağa giriş çıkışların ücretli hale gelmesi, beklenin aksine satışları
daha da düşürdüğü gibi protestocu grupların da genişlemesine yol açtı.
İçeri giremedikleri için duvarların önünde protestolarına devam eden
gruplar, hem diğer sokaklardaki yaya ve araç trafiğini engeller hale
geldiler, hem de sokağa giriş çıkışı güçleştirmeye başladılar. Çeşitli
sivil toplum kuruluşları yaptıkları ortak basın açıklamasında, örülen
duvarı Berlin Duvarı'na benzeterek, duvarın sadece sokağı kapatmak için
değil ama düşünce özgürlüğüne de set çekmek üzere örüldüğünü söylediler
ve duvarın, kentli haklarını engellediği gerekçesi ile yıkılması için
dava açıldı. Bunlardan başka Yeşili Koruma Derneği de, duvarın ağaçların
ihtiyacı olan güneşi engelleyerek yeşile (?) zarar verdiği gerekçesi ile
ayrı bir dava açtı.

İlanlara bakan insan sayısındaki ciddi azalma, etkisini kentteki
ekonomik ve sosyal hayatta da gösterdi. İkinci el araba ve çeşitli
kullanılmış eşyaların satışları bir anda düşerken, kimse düzenlediği
etkinliği, partiyi ya da açtığı dükkânı duyuramadığı için kentin diğer
sokaklarındaki hayat da bir anda canlılığını yitirdi. Borsa hızla
düşerken, işadamları dernekleri, merkezi hükümetin duruma müdahale
etmesi yolunda çağrılar yapmaya başladılar. Televizyonlarda ve
gazetelerde ekonomi yorumcuları, ilan sokağındaki durgunluğun ülkenin
ekonomisini nasıl etkileyeceği üzerine bahislere giriştiler. Birçoğu,
yaşanan krizin ancak diğer ülkelerden borç para isteyerek aşılabileceği
üzerinde hemfikirdi.

Park etmiş arabaları, ilan asılı ağaçları ve kafeleri ile kendi halinde
bir yaya sokağı iken, bir anda tüm bahar boyunca sürecek bir tantananın
odağı haline gelerek, ülkenin gündemine oturmuş olan zavallı sokak,
kendini diğer sokak ve caddelerden ayıran duvarlar yüzünden tam olarak
yalnızlığa gömülmüştü.

Tüm bu gürültü patırtı içinde ise mevsim ilerlemeyi sürdürmüş, yaz
iyiden iyiye kendini hissettirir olmuştu. Mevsimler ilerledikçe güneş
ışınlarının daha da dikleşerek yakıcı hale geleceğini ve ağaçların meyve
verme zamanının da böylece sona ereceğini unutmuş bulunan kent, bir
sabah, ağaçların tüm ilanlarını dökmüş ve yaprakları ile kalakalmış
çıplak görüntüsü ile sarsıldı.

İlan vermeyi bırakan ağaçlar, bunu hesaplayamamış olan şirketlerden bir
kısmının iflasına yol açtı. Daha büyük olan gruplarsa, yaptıkları
fizibilite çalışmalarına dayanarak, baharı beklemenin ve bir yıllık
işletme masrafının yeterince kârlı olmadığını açıklayarak ağaçlardan
ilan toplama ve satışı işinden çekildiler, turnike ve gişelerini alıp
sokağı terk ettiler.

Duvarları ile baş başa kalan sokak artık eski olağan yaşantısına
kavuşmuş, dolayısı ile diğer sokaklar canlanmaya ve borsa da yükselme
sinyalleri vermeye başlamıştı.

Sokak artık diğerleri gibi insanların gelip geçtiği, ağaçların
gölgesinde açık hava kahvelerinde oturduğu, ağaçlara çeşitli ilanlar
astığı kendi halinde bir yaya sokağı olmuştu.

Hem ilan ihalesi işinden oldukça kârlı çıkmış olan belediye de, sokağın
girişlerini kapatan duvarların yıkılarak yerine havuzlarla bir de ‹ilan
heykeli› yapılacağını açıklamıştı.



![kocaagac](/img/kocaagac.jpg)

