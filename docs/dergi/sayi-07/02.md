---
title: "sen gelirsin aklıma - aziz kemal hızıroğlu"
slug: "sen.gelirsin.aklima-aziz.kemal.hiziroglu"
tags: ["şiir","aziz kemal hızıroğlu","sayı: yedi"]


---
gecikmiş bir çabaya çoğalır bazen parmaklarımız    
telefon tuşları, yarım kalmış günce, avuç dolusu ter  
tam orada bir düş-insan, senfoniye gök mavisi giydirmiş  
sen gelirsin aklıma

anılar yaklaşır uzaklaşır, acılar eskir yenilenir  
yüzümün camları kırıldıkça yara geçmez, ağrı dinmez  
tam orada bir gerçek, hava gibi su gibi toprak gibi  
sen gelirsin aklıma

haritalardan silinir gider kendini yenilememiş hayat  
sevgisini eksik taşıyan suyla hangi menekşe büyür  
tam orada sıkı bir dost, kirpiğine rüzgârlı şebnem yüklemiş  
sen gelirsin aklıma

yoğun yalnızlıklar ölüme imece hazırlığıdır  
karanfil soldukça boz renklere birikir kalabalık  
tam orada yeşil bir bakış, bahçeden kuş sesiyle kayar acı  
sen gelirsin aklıma

gül yaşlandıkça dikenine sokulur, mektup küf kokularına  
türküler yavanlaşır, uykular gecikir, düş sustalı taşır  
tam orada çocuk olurum, kar yüreğiyle başka çocuklar arayan  
sen gelirsin aklıma

yarının şiirini emzirir ipek duruluğunda yılkı atları  
dağılır sıradan yalnızlıklar, kurt boğulur bir kaşık suda  
tam orada yaşamı kutsar ayna, sözcüklerin kanaması durur  
sen gelirsin aklıma
