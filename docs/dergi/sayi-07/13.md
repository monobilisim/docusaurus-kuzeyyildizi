---
title: "ikincil ruhla pisuar buluşmaları - I - özge dirik"
slug: "ikincil.ruhla.pisuar.bulusmalari-I-ozge.dirik"
tags: ["anlatı","özge dirik","sayı: yedi"]


---
Tanrı ile en çok annem öldüğünde tanışmak istedim, ama o yine keşmekeş
kuralları ile oynaşıyordu.

İki asansörün de çağır tuşuna birlikte bastım hep, bu anlamda aldattım
kadınları. Ama ben en son gelen asansöre biniyor, yolumu ezberimle değil
hayallerimle buluyordum. Aldatılacağını düşünen kadınları aldattım en
çok, onlarla kalarak.

Şansımı hiç görmedim. Truva atının kıymıkları vücuduma battı da
tetanostan öldüm sanki. Ya da koskoca Truva zaferinden sonra vezir olmuş
bir piyon olarak dönerken sarayına, karısının sersem sevgilisi
tarafından sapan ile öldürülen bir fetihçi talihsizliği yaşadı hayatım.

Okuduğum kitapların hepsi son sayfalarına kadar kutsal kitaplardı. Son
sayfaları sevmedim hiç, okumadım da. Bitse de yatsam diye yazdım çok.

Ekonomik beynim çözümünü bulmadan problem üretmedi hiç. Koskoca bir ruh
sağlığı hastanesine pazarlanacak beynim var. Bir gün birine sıfır ama
pozitif beyin gerekirse adresimi sizden alabilirler.

İlk edebi metnim bir dua idi. Bir kıza sormuşlar duam duvak demiş.
Duvağım duvardı çoğu zaman. İnsan çok görünce görümce kılıklı birine
dönüşüyor. Çok fazla öngörüm yok o yüzden.

Evde tuvalet kapısının arkasına yapıştıracak kadar önemli bir haberim
olmadı bugüne kadar. Kabızlık çektiğimi ne kadar haykırsam da olur olmaz
yerlerde ishal aşısıydı ellerim yüreğime.

Seçeneklerden, seçimlerden çok korktum. Tek seçenekli sorular istedim
hep, ama onların soru değil de zorunluluk olduğunu söylemişti bir
öğrencim kulağımı çekerek. Seçim sandığına bir defa gittim, tüm
ideolojimi bir zarfa sığdırmam tam bir saat aldı, diğer insanların
ideolojilerini sandığa boşaltmalarını engellediğim için karakolda
bitti sonu.
