---
title: "adından utanan çocuk - betül dünder"
slug: "adindan.utanan.cocuk-betul.dunder"
tags: ["şiir","betül dünder","sayı: yedi"]

---
önce O geldi.    
yaşın işlemeli, çiçek bozuğu yüz  
çocukluğundan bir mimoza demeti  
bir iki terli atlet ve  
keten tohumu kaynatan annesinin sesi ile  
önce O geldi.

henüz bilmiyor öldüğünü.

önce O geldi.  
tarihini karıştırmış pazarların  
farkında değil yerleştirdiği kalabalığın  
bir ağız ve içinde çürümüş diller  
çocukluğunu hayat bilgisi dersinden  
hatırlıyor ve açlığı

henüz bilmiyor öldüğünü.

önce O geldi.  
annesinin eteklerinden bir parça  
kumaş, kan; bir parça can  
bir gecenin hazandan kaldığına bakmak  
baktığı yerde bir kelebek gibi kalmak  
kozasından çıkalı kaç saat oldu  
kaç kanat çırpışı kaldı geriye

henüz bilmiyor öldüğünü.

önce O geldi.  
«mayınlı tarlalar güleç olur» diyordu  
oyun parkında salıncak kapmak için  
dalardınız oraya  
ve uçan balonlara tutunurdunuz  
ne de küçükmüş dünya

henüz bilmiyor öldüğünü.

önce O geldi.  
annesinin elini yeni bırakmış gibi hüzün  
kendi adını ilk kez unuttuğu içindir mutlu

önce O geldi, sonra adaşları  
horoz şekerlerine güldüler birlikte  
ve hayat bilgisi dersine

henüz öğrendi öldüğünü.

ilkin annesini düşündü  
ve adını seslenen annesini

*analar  
analar Savaş koymayın çocuklarınızın adını  
bir gülün üzerine basmış gibi  
cezalandırıyor onları ölüm.*




![tatlıçcouk](/img/ky07_30_tayfunisildar.jpg)