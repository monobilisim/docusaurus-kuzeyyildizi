---
title: "hüzünlü şiirler / 7 - nurullah can"
slug: "huzunlu.siirler.7-nurullah.can"
tags: ["şiir","nurullah can","sayı: yedi"]

---
Odama çekildim. Hiç ses yok    
Ne bir haber var dostlardan  
Ne ölülerden bir işaret  
Her şey her yer hem var hem yok

Ben nerdeyim. Ya suretim nerde  
Şiirden başka alacağım yok  
Kuşların bile kaybolduğu gökte  
Bana bir şairin kefareti dense

Yastığımın altında kefen parası  
Ömrüm bir mum ışığı kadar soluk  
Şiirler ıssız dergi sayfalarında  
Bekler sahilde ölümün sandalı

Kadıköy 2001



![tekne](/img/ky07_32_gurtugpeker.jpg)