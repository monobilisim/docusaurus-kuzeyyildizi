---
title: "bulutların sözü geçtiğinde - özgür macit"
slug: "bulutlarin.sozu.gectiginde-ozgur.macit"
tags: ["şiir","özgür macit","sayı: yedi"]


---
gökyüzü aşağı sağılır    
dolgun memeleri bulutlardan  
bir köylü kadınının keçi sağan  
kirli siyah elleriyle  
güneş aydınlatmaya çalışmakla yetinir  
ayın sözü geçmez  
ve siperlenmiştir yıldızlar

ebemkuşağının hükümranlığı  
yedi rengin kavgası yükseklerde  
yunan tanrıları gibi  
kimin galip çıktığı bilinmez

ve biz / çocuksu  
aldanıp renklerin parlaklığına  
beyazı yediye parçalar  
kurşundan askerler yaparız

ölümüne salarız  
askerlerimizi mezopotamya'ya  
bereketi talan ederler  
ve füzelerimiz  
bağdat gecelerinin  
yalancı yıldızları
