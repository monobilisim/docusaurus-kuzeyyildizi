---
title: "adı içinde karışık kumral bir azat ya da bir yazının sarkaç çağrışımları¹ - zeynep derya kasar"
slug: "adi.icinde.karisik.kumral.bir.azat.ya.da.bir.yazinin.sarkac.cagrisimlari-zeynep.derya.kasar"
tags: ["anlatı","zeynep derya kasar", "sayı: yedi"]


---
*yani sevgili dediğim yalnızca bir fıkradır hem insan bir fıkraya daha
ne kadar gülebilir? --- küçük iskender*


sabah serinine toplardın saçlarını ve çamaşırlarını. mekanik sesleri
boğardı köşede çoklu isimlere açılan fallar. derin yazıların
mürekkeplerine batırırdı beni biri. telaşla şeytan uçurtmaları yapar,
şehrin öbür yakasına kaçardın. istanbul değil ki burası; iki yakası bir
araya gelmesin.

\*\*\*


yılışık karşılaşmaların kapısı aralanır. kesik baş patlar kan
sıçratmadan. boyun damarları şiş ve gözlerine çöreklenmiş bilinmezle
bakar şaşı bir peri; bozumsu havalarda ayrımsanmaz. kapıları gören
yerlere oturma. gözlerin yorulur. ya da gördüklerine inanma. ona biri
söylesin artık «hiç kapısı yok bu evin.»

\*\*\*


en artdamaksıl sesimle yaşamın neresinde olduğumu biliyorum, yaşamın
neresinde olduğunu. hayal kırıklığı yaşamamak için beklentinin olmaması
gerekir, beklentin yoksa çek kuyruğunu. tom waits dinlemeli. şimdi.
dinlenmeli de. kesin, kısa ve illa. no one knows i'm gone.

\*\*\*


belki gelirim demek, belki de gelmem demektir. gerçi kelime oyunları
oynamaya halim ve bahanem yok seni sevmeye ki seviyor olsam bundan sana
ne? 

\*\*\*


çekirdek kilo yapar. örgü örmek. evet örgü örmeliyim. kilometrelerce
örmeliyim. atkılar örmeliyim kilometrelerce boğazına. iki ters bir düz.
iki ters bir düz. ters, ters, düz. irinli saatlere dürterek şişleri.
kilometrelerce örmeliyim. örgü örmeliyim. -ay soora şekercim dedim ki ya
o, ya ben.../.../.../o dedi pezevenk!

\*\*\*


sınayan, kendinden korkan korkuluk; sınanan, ussuz serseri. sessizliğe
yer olmayan yaşamda bileisteye ziyade sevgiliden: hiç. tek başınadır
bekleyiş. beklenen geciktiği kadar gelmez, gelmediği kadar gecikir.
yokluğundan ölmez kimse kimsenin. misyondur, seçilir başka; tamamlanır.
tepkimeden acı çıkar, gaz olur, uçar.

\*\*\*


lacivert! iki doz lacivert saati gelmiş yazının. mavisi mat,
beyazı kaçık.

^1^ tan tolga demirci , «yedi kez bağırdım ismini, yedisinde de yoktun»,
kuzey yıldızı, sayı: 6, aralık/ocak 2003

^2^ «seni seviyorsam bundan sana ne?» - wilhelm meister (goethe'den
etkilenilmiştir)
