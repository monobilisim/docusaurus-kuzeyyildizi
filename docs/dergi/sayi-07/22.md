---
title: "mendiller kuduruyor - şakir özüdoğru"
slug: "mendiller.kuduruyor-sakir.ozudogru"
tags: ["şiir","şakir özüdoğru","sayı: yedi"]
---
 zaman sallanıyor bir saatin sarkacında    
                  ağlayamıyorum  
mendiller kuduruyor gözlerim durdukça

içim denizin  
kumlarımı okşuyorsun usul usul  
ellerin kenetleniyor bir yerlerde  
biliyorum ağlayamıyorsun sen de  
orada da mendiller kuduruyor

boylu boyunca uzanıyor sessizlik  
gözler fısıldaşıyor  
her birimizin bakışı asılı kalıyor vitrinlerde  
biliyorsun aşk susuyor kilitleniyor dillerimiz  
yalnızca mendiller bağıra bağıra konuşuyor  
aldırma nasılsa kuduruyor onlar da!
