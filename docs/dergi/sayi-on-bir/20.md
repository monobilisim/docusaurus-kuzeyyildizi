---
title: "en sevdiğim rengi söylemedim hâlâ - gökçe polatoğlu"
slug: "en-sevdiğim-rengi-söylemedim-hâlâ-gökçe-polatoğlu"
tags: ["anlatı","gökçe polatoğlu","sayı: on bir"]
---

yeşil bir karamel poşeti çıktı defterimin arasından. içine sesimi koyup
kapattım. sen duyma ve umutlanma diye. umut zehirli... kaldırım serçesi
çalındı kulağıma. ben o değildim. ben hiç üçüncü şahıs olmadım zaten.

şimdi uzak yollara giderken yine yanımda sen var. o değil. ben onu aldım
hep, sen yaptım. sen şimdi oysan, al eline kalemi defteri. üzülme hiç.
kırmızı ile başla yazdığın şiirlere benim için. sadece küçük defterlere
yaz. onlar gibi. öyküye kaçma. bana kaçma. as time goes by. illaki
saklanman gerekiyorsa kendi içine saklan. nefesini tut, ellerini
kavuştur birbirine. beni tutma. tutama. çünkü utancından elleriyle
yüzünü kapatan küçük bir kız çocuğuyum hâlâ. kapılarını yüzüne kapatan.
kırmızı tebeşirlerle sek sek çiziyorum sokaklara. tutamazsın. o yüzden
bana gelme.

git. gitme. bende kalma sadece.

dur bekle. yine dön geri. almak istediklerini toplayana kadar ayrılma
buralardan. daha çok gökyüzü. daha çok deniz. daha çok alkol. daha çok
beyoğlu. geri kalan her yer pis gurbet. her yer zehirli beyoğlu'nun
dışında. sen buralarda kal. git ama geri gel hep. benim gibi.

fark ettin mi ne kadar çok benziyor işaret parmaklarımız? saçlarımız...
kırmızılarımız... ellerimizi tutan olmadı mı hiç? koskocaman olduk
bırakamadık mı emziklerimizi?

hep yanlış sokaktaydık...

ama şimdi. en azından şimdi(lik) masmavi bir masalım var benim. güneşin
altında altın rengi kalemimle masmavi masalımı yazıyorum. yazamıyorum.
pamuk prenses ve prens.

sen bana gelme, bana saklanma! kapalı...

![şeker](/img/ky11_31.jpg)
