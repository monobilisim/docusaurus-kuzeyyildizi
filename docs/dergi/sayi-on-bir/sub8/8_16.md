---
title: "ikincil ruhla pisuar buluşmaları - özge dirik"
slug: "ikincil-ruhla-pisuar-buluşmaları-özge-dirik"
tags: ["şiir","özge dirik","sayı: on bir"]
---

O odada ejder yumurtaları vardır. Beyazı ve sarısı iyice karışıp
piştikten sonra, tanrı ekmeğiyle onların canlarına okur. Orada soba
yanar, orası öğretmenler odasıdır.

Sınıfın yarısı gösteremez ülkesini haritada, gururlu çocuklardır.

Elvan en arkada oturur, anası babası yok olmuş yıllar önce. Ama iyi
biliriz; piçe piç demek daha ayıptır.

Ağlak Necati öğretmiştir sınıfa altına işemeyi. Don, kulak kırınca okul
yolunda, altımıza işeyip bacak ısıtırız.

Ağlaktır Necati, güpegündüz ağlar, yaşlarıyla Vangölünü nişanlar
kitapta, ejderi boğar, kabardıkça kabarır saman kâğıdı.

Gazeteci abiler kesmişti yolumuzu geçenlerde. Neyse ki, kar ısıtmıştı
ortalığı da altımıza işememiştik daha. Ağlak çok işlerine yaradı, ağzına
dayayıp makinayı gözyaşlarını aldılar. Kamyonetleriyle bizi okula
bırakırlar zannediyorduk, susunca bizim Ağlak, toplayıp her şeylerini
çekip gittiler hızlı hızlı.

İsteselerdi ısınmak için işediğimizi de anlatırdık onlara. Oysa
gittiler hemen.

"Tüm piçler bizi bulur" diye bağırdı Ağlak.

Elvan ağladı.

\[4 kasım 2003\] {987}

![kızçocuğu](/img/ky11_18_caglacomert.jpg)]

