---
title: "adın kuma yazılır - metin fındıkçı"
slug: "adin.kuma.yazilir-metin.findikci"
tags: ["şiir", "metin fındıkçı","sayı:on üç"]
---
2

Çölü gecenin serinliğine, yatağında bırakıp çıkıyoruz\
Hasır şapkanın altında sol yanımda begonvil\
At sırtında Musa vadisinden geçiyoruz\
Diğer yanım kayalara gömülmüş kadim tarihin zamanı

Kurumuş taşın su yataklarına gezdiriyorum parmaklarımı\
Uzakta Um Kasr'ın uğultusu ve kedi figürü:\
                                    Petra\
                                                Ateş ve taşın\
                                                Aşk oyunu.

Denizin ve güneşin adı taşta derin bir yara\
Sen kalbimde su yüzüne çıkan ben\
Tenindeki kanyondan geçerken\
Musa vadisinden Gül şehrine\
Seslenir tanrılar, durup\
Aşkların talanına bakıyorum,\
Bakıyorum her katilin bir adı olmalı, diyorum\
Begonvil saçlarından sıkıca tutunur gözlerim\
Gül şehrinden Musa vadisine\
Kat ediyorum tenini...

İşte,\
Taşların çarşısındayız yeniden\
Geç kaldığımız\
Fas'a İstanbul'a\
Gül şehrinde su ve rüzgâr\
Taşlara nakış işleyerek gitmiş\
Ve sen yanımda\
Terin çölde çizdiği yoldan\
Petra'yı tavaf ediyoruz\
Um Kasr'dan Rum vadisine\
Talanı ve ayrılığı yaşayarak yeniden.

Petra 5.8.2005

![kaldırım taşları](/img/13.10.jpg)