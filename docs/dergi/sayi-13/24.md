---
title: "yüreğimin yıldızı - volkan hacıoğlu"
slug: "yuregimin.yildizi-volkan.hacioglu"
tags: ["şiir", "volkan hacıoğlu","sayı:on üç"]
---
gönül borcu'na

güneş kadar sevmiştim onu\
her sabah yeniden\
her akşam bir daha\
ve gerçekten yoktu benim için\
bir başkası\
hiçbir zaman\
olamazdı da

varlığı\
yankılanıyordu varlığımda\
ve bir denizin dalgaları gibi\
çarpıyordu yüreğim\
sevdanın kıyısına

artık kesinlikle inanıyordum ki\
yaşayamazdım ben\
o olmasa\
buydu aramızda geçerli olan\
tek yasa

oysa her şey ne çabuk değişti\
her şey\
bir anda\
dinelmekten yorulmuş bir yük hayvanının\
dinlendirdiği ayağını değiştirmesi gibi bir başkasıyla\
o kadar olağan\
o kadar rahat\
o kadar kolay\
bırakılabiliyormuş en katıksız aşklar da

ama asla\
ne olursa olsun asla\
yüzümün karargâhında topladığım bir manga gözyaşıyla\
vicdanını teslim almak için\
gitmeyeceğim onun yanına

ve her şeyden sonra\
her iki tarafın da yitirdiği bir savaşta\
yıkılmış bir yüreği yağmalamaktansa\
komutan olurum kendi karanlığıma\
sessizliğin surları arkasında

bilmiyorum\
daha önce söylemiş miydim\
ben onu güneş kadar sevmiştim
