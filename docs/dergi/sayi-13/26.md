---
title: "asude - oylun pirolli"
slug: "asude-oylun.pirolli"
tags: ["şiir", "oylun pirolli","sayı: on üç"]
---
yaşına bol gelen bir entari sırtında  
yürürken eteğinden dökülür çiçekleri\
gül kurusuna çalar ayak izleri\
içi buğulu sızar dışına\
ince ince işler göğe dönük göğsünü\
gün kucağında birikir; büyür mevsimler\
mevsimler büyüdükçe küçülür asude

kaçar henüz ten değmemiş zihninden\
tırnak içinde aşklara yatak serer uykusunda\
sol kolu uzanır çırılçıplak\
diğerine, çatısından örtülüdür dantelin namuslusu\
solundan dışına baktığında\
sağ'ı kıpkırmızı orospu\
arada içine bakar kaçamak\
kolay yara alır doğasından çıplak olan\
bir elinde iğne iplik\
bir elinde kör makas\
keser-diker boylamasına göğsünü

/kendini yamayan kadınları yiyerek beslenen\
dikişi kekeme bir terzidir\
tepesinde arsızca sızlanan/

saklanır elleri ceplerinin kuytusuna\
terzi yüklenir açığına ağırlığınca\
asude: suskunluğu doğuştan solak\
değiş tokuş eder kendini kendiyle\
içinde çoğalan bir kurtlanıştır kalmak

gördüğü utanır görünen açığından\
(göz kapaklarında dikenler...)\
sol kolu çürür; düşer omuzundan
