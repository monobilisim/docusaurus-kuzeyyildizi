---
title: "kırık düş - hakan sürsal"
slug: "kirik.dus-hakan.sursal"
tags: ["şiir", "hakan sürsal","sayı:on üç"]
---
nar çiçeğinden elbise diktim  
toprağa düştüğünde\
cemrelerinden önceydi baharın\
çok zaman geçmişti üstünden - su\
yalandı ilk benim yüzdüğüm

kim korkar hain kavak yellerinden\
ağrırken iki ciğerimin ortası\
derman bulacakmışım ha\
efkâr dağıl! su yok sana\
içtiğin yalandı

eskici!\
bu yürek kaç leğen?\
eder miyim üç şişe\
nar çiçeğimi toprağa düşürdüm\
önce cemre kıskandı\
sonra bahar - şişeler döküldü\
bir ufak kapıp geçtim karşıma\
'beş para etmezsin'\
ya elbisem?

sonbahar irili ufaklı kuşlar kaçırırdı bizim oralarda\
çatılar boş kalmasın diye\
dumandan kırlangıçlar düşünürdük

hepsi yalandı...
