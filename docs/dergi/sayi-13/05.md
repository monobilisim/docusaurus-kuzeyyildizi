---
title: "Metroloji¹ - zafer yalçınpınar"
slug: "Metroloji-zafer.yalcinpinar"
tags: ["öykü", "zafer yalçınpınar","sayı:on üç"]
---
Tuvalin sol üst köşesinden sayfanın ortalarına doğru, yumuşak kıvrımlı
ve incelikli siyah bir çizgi uzuyor. Kes. Şimdi, sağ üst köşeye doğru,
bu sefer aşağıdan yukarı, daha temkinli, ancak kıvrımları daha sert,
uzuyor, köşeye ulaşmadan. Kes. Fırçayı değiştiriyor. Daha kalın uçlu bir
fırça alıyor eline. Siyaha çok yakın bir bordo. Sayfanın ortasına doğru
kararlı ve sert bir geri dönüş, sıkılgan, ortanın biraz daha aşağısında.
Kes. Bekliyor. Vazgeçti. Kısa ama yumuşak dönüşlerle sayfanın ortasını
işliyor. Soldan sağa doğru bir figüre dönüştürmeye çalışıyor her şeyi,
çizgilerle birleştiriyor, kıvrak ama akıllıca bir uzanış, diyelim ki bir
sosyalleşme belirtisi. Şimdi ekliyor, sağdan sola doğru bir işlek daha,
"tuşe"; sıra ayaklarda, evet, ayaklar, kaymalı, hayat kaygan... Diyelim
ki dans ediyor. Öyle olsun. Kes. Köşelerden figürün ağırlık noktasına
doğru uzanan çizgiler, gene siyah, biraz daha hoyrat ama coşkulu
kıvrımlar, daha ince bir fırçayla. Şimdi tek tük dokunuşlar, bir "son
görev"... Sakinleşiyor. Müzik setini açıyor, Latince bir şeyler, bir de
müzik eşliğinde süzüyor tabloyu. Karar veriyor.

Bitiriyor.

Sonra, Kadıköy barlar sokağındaki bir cafe-bar'ın sahibiyle anlaşıyor.
Buna benzer dört tablosu daha var. Barın sahibi tabloları bir ay süreyle
sergileyeceğini, bar müşterilerinden tablolarla ilgilenenlere de satış
fiyatlarını aktarabileceğini söyledi. Bu iş için de satış fiyatının
üzerinden yüzde elli gibi bir komisyon alacağını da vurgulamayı
unutmadı. Ressam teklifi kabul ediyor; mesele parayla ilgili değil,
yaşamındaki diğer her şeyde olduğu gibi sadece "görmek" istiyor.
Tablolarının duvardaki duruşlarını, gelenin gidenin, içenin, konuşanın,
insanların tabloya bakışını görmek, bunu deneylemek istiyor. Para, barın
sahibiyle anlaşabilmek için gereken bir "dil" ya da "araç" sadece. Asıl
istediği, görmek... Tabloları ile bara gelen insanlar arasındaki
bakışmayı görmek istiyor. Bir tatmin olarak değil, bir deney olarak, bir
şeyleri ölçüp biçecek...

Koca bir ay geçiyor. Ressam tabloları geri alarak bardan çıkıyor.

Hiçbiri satılmadı. Ancak, bir ay boyunca asma katta oturup, bara gelen
müşterilerin tablolara yönelttiği kaçamak bakışları seyretti; insanların
anlamlandırma çabasını, kısa bir süreliğine anlam arayışlar içinde
kaybolmuş surat ifadelerini, sonra da vazgeçip, kabullenip, suratlarının
o eski, sığ ve bilindik ifadelere geri çekilişini izledi. Şimdi,
atölyesine dönüp çalışacak, bu sefer soyut resimlere bakan insanların
olduğu bir bar salonunun tablosunu yapacak. Yıllar sonra paha
biçilemeyecek derecede önem kazanan ve ülkenin en önemli müzesindeki en
önemli yeri alan şu ünlü tabloyu yapmak için atölyesine yavaş adımlarla
geri dönüyor. Sinsice...

5 Aralık 2005

¹ Ölçümbilim
