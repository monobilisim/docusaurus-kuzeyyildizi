---
title: "temizlikçi kadınlar için ilmühaber - cengiz kılçer"
slug: "temizlikci.kadinlar.icin.ilmuhaber-cengiz.kilcer"
tags: ["şiir", "cengiz kılçer","sayı:on üç"]
---
şimdi boyuna bir cenaze vardır benim sağ omzumda  
Fatma --bana cennetten bir gül-- temizliğe gittiği evin camlarını
silerken\
düşüp karıştığından beri eksik uçuşuna turnaların\
ben Tebernuş şimdi boyuna bir cenaze vardır benim sağ omzumda\
kül kadar ince ve yersizim şurada ve burada

şimdi boyuna bir cenaze vardır benim sağ omzumda\
baksanız uzaktan sağ omzum düşüktür

ben Tebernuş kime sorayım şimdi Fırat suyu Kerbela'ya aksa ne olur? Yani
ne olur?\
zamir ile mezar arasında gözyaşlarım gözlerime mil olur

bana cennetten bir güldür Fatma, düşüp karıştığından beri\
göğü eksik uçuşuna bir turnanın\
kendimi tutamadığımdan bahsederlerdi\
ama ne zaman bak Tebernuş bu bir bardak sudur\
deselerdi serinlerdim\
dua kılardım saatlere ve geyiklere

sonra düşünürdüm\
neden terk edilmiş evlerin önce camları dökülür sonra balkonları uzar
kalır\
ben Tebernuş unuttum uzun uzun gitgide ölür gibi bir şeyleri\
herkes biraz yitirdiği bir şeydir ama değil mi?\
yorgun ve bungunum işte ölüm yezit gibi susuzlukta ömrüme çölünden
inmiştir\
zamir ile mezar arasında aynaları ters çevirmiştir

ben Tebernuş her şeyin bir şeylere bölündüğü\
her şeyin yine kendiyle bölündüğü\
Fatma bana cennetten bir güldür\
düşüp karıştığından beri turnaların eksik uçuşuna\
kara bir acının coğrafyasından koşarak gittiğim yazılıdır\
geç meyhane baskılarında\
daha haritası çıkarılmamış uçurumlara

ne kadar değersizim şimdi atılacak bir şeyim eski\
mühürler, ıslak mendiller, sigara izmaritleri, saat artık on ikiyi
geçtiler\
düğün fotoğrafları --beni ölü bir geline vermişler-- kurumuş çiçekler\
atılacak bir şeyim şimdi ve kül kadar ince ve yersizim şurada ve burada

inanmazsınız ben tanrıya değil saatlere inandım\
şimdi boyuna bir cenaze vardır benim sağ omzumda\
baksanız uzaktan sağ omzum düşüktür\
yani hiç kimselerin kullanmadığı bir cumartesi\
hiç kimselerin kullanmadığı bir ikindide\
Fatma bana cennetten bir güldür

şimdi ben ölüyüm\
şimdi ben nedense çok ölüyüm\
ölüm çok eski bir yorumudur hayatın\
yoruldum cenazeleri taşımaktan\
ben Tebernuş\
aynamı kapadım zamir ile mezar arasında\
gözlerime mil gözyaşlarım

şimdi boyuna bir cenaze vardır benim sağ omzumda