---
title: "yalnızım söylemeye dilim varmıyor gözlerimden akan yaş konuştum sayılsın! - halim şafak"
slug: "yalnizim.soylemeye.dilim.varmiyor.gozlerimden.akan.yas.konustum.sayilsin-halim.safak"
tags: ["şiir", "halim şafak","sayı:on üç"]
---

sesini saklayıp duran insanım  
gittikçe acılar bıraktım geride\
yağmur altında ıslanan ağaç kaldı

oturduğum balkon anıların\
mezarıdır olsa olsa yola bak\
kim geçerse geçsin yalnızdır

kim odalara kapansa keder\
doluyor içime pencereyi açma

kitaplar öylece kaldı masanın\
üstünde yarım bardak su\
hep boş yanını gösterip\
duruyor gözlerimin içine\
bakarak sorular sorma

yaşadığımı sandığım her şey artık anı\
solmuş fotoğraf belki kırmızı zambak\
yanımda götürdüğüm ne vardı

ben bütün valizleri unuttum geldim\
yağmur yağıyordu soğuktu

buralı olmadığım doğru\
doğru arkamda bıraktığım\
şehirler beni hiç anlamadı

yalnızım sol bacağım\
derin sızım sen sürüklen dur

hayat yarın sana gelicem\
ölücem kapında sen bunu anlamazsın

ben anlarım yalnızlık böyledir

ömrüm çoktandır dağ başı\
ulaşmaya çalıştıkça tökezliyorum\
gece gündüz odalar hep sessiz\
tek yağmur yağıyor kimse gelmiyor\
gelmesin insanın acısını insan çoğaltır

yalnızım söylemeye dilim varmıyor\
gözlerimden akan yaş konuştum sayılsın!

27 haziran 2005, cırlavık
