---
title: "söz cinayet gibi çekiciydi - öztürk uğraş"
slug: "soz.cinayet.gibi.cekiciydi-ozturk.ugras"
tags: ["şiir", "öztürk uğraş","sayı:on üç"]
---
kent süngü yarası almış acı akıyordu  
kurum gibi ağlamalar geliyordu sur içlerinden\
fotoğrafların çığlıkları caddede birikmiş\
                         ve sloganları bitmişti

iki adam duvarlara kostik sürüp\
afişle kapatıyordu kentin sızısını\
suyu allahın elinden almışlardı\
                         /su parayla satılıyordu\
                         ben afişe bakıyordum

(afişte kız erkeğin beline arkadan sarılmış\
                         açmıyordu ellerini\
                         yüzünün yarısı yoktu)

çiftçi karılarının böyle afişler hiç görmedikleri\
                         için helak etmiştim kendimi\
okumaya geç kalmıştım ingilizce bilmediğime üzülüyordum

erkeğin çerkez olduğunu düşünüyordum\
mersin'den artist çıkmaz diye diretiyordum kendime\
siz şimdi göksel arsoy'a ağrılı der misiniz

bu hem kör hem zenci olmak gibi bir şey

fotoğrafların çığlıkları caddede birikmiş\
                         ve sloganları bitmişti\
ben şaşılacak kadar ekmek kokuyordum bankacılara\
sahtekârdı bankacılar\
karılarının elleri bacaklarından güzeldi\
paraları gibi sevmiyorlardı çocukları\
                         askere gitsin istiyorlardı\
                         cemselere dayamışlardı sırtlarını

sarıkamışlı fotoğrafın çığlığını tanımıştım\
üstünde kar ve orman sessizliği vardı\
tam yanında koyu rujlu kadın fırça bıyıklı adamdan\
                         korktuğunu gizliyordu rugan çantasına\
bir salı yalnızlığıydı /tütün kutsal nurdu\
ışığın gözleri önünde sevişmezsem burnum kanardı\
anlıyordum trak diye kaba etlere soyunan\
             o copların gözetiminde olduğumu\
             sevişmiyordum\
             omzumdan öpecek sevgilim yoktu\
tütünsüzdüm\
fotoğrafların çığlıkları caddede birikmiş\
             ve sloganları bitmişti\
kalın gözlüğünden sırık gibi uzun bakan adam\
-ben yozgatlı'yım mevsim değişsin istiyorum\
dizimiz dirseğimiz sıyrılacaksa bu hapisten\
             kaçarken olsun- diyordu\
söz cinayet gibi çekiciydi\
adamın elinde eşarbına ağzını gizleyen bir gül vardı

memelerini pis adamlara sunan kadınlar önlem alıyorlardı\
             akşam sofrasında sevişmelerine\
onurlu anneler karanfille giriyordu alana\
             oğulları kayıptı\
onların akşam sofralarında bir iskemle hep boştu\
beklenen gelmezdi tabağına tuzboran gözyaşı konurdu\
tarihçiler gündüz gözüyle korkuyorlardı\
it gibi sinmişlerdi\
dağlara sakladığımız ağustos'u ihbar ediyorlardı panzerlere\
polislerin üç gözleri vardı birinin adı g-3'tü\
ve hayatımın gülkanı arkadaşlarım ölüyordu\
gün bitiyor şairler öpüyordu\
kerime nadir gibi ağlayan kadınları

çini mürekkepli kalemle göğsümü kuşlara imzaya açıyordum\
             bütün şairler cehenneme gitsin diye\
yine de kentli firavunların karşısında\
şiire bulaşacak kadar haindim

aklım yolcuydu\
seyit rıza'yı geçip babek'e varmıştı\
             osmanlı'ya kadar siyah ağlamıştım\
hiç kimse polis otosunun üstündeki\
mavi ışık kadar üzgün değildi

dünyalı bir cilt vardı yüzümde\
alnımda pirinç gibi beyaz bir emek\
             kirletmedim\
                         kirlenmedim\
o çocuklardan ölmek üzere ayrıldım

ankara yüzünden intihar ettim
