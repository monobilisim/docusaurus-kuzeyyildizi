---
title: "orta kat - ulaş oral"
slug: "orta.kat-ulas.oral"
tags: ["şiir", "ulaş oral","sayı:on üç"]
---
![siyah beyaz apartman](/img/13.09.jpg)
Bir dehlizin iç açıları gibi oranlıyorken sessizce içlerimi\
Geç -- erken biten hasatsız, hasarlı saplantılarım\
çarpık kanatları gibi albatros kuşlarının\
kalbim: genişleyen -- daralan -- hacimli -- hacimsiz\
«dikkat et ne olur bana...»\
Tam ortasındayım tüm katların,\
Binaların, caddelerin, sersefil, pis, aylak\
Kokulu bir binanın orta katında...\
bir adım daha atıyorum şimdi merdivenden,\
«ağır ağır mı çıkmalıyım, ahmethaşimvari?»\
sonra bir tane.. bir tane ve bir diğeri..

her basamakta bilmemkaç merkezkaç kuvveti\
uyguluyor kütlelerin grameri\
yalnızlığıma.\
Orta Kat'tan ayrılamıyorum.\
Bir tane daha geçiyor ayaklarımın altından,\
sonra bir basamak, ve bir basamak daha,\
nihayet,\
«Işte, anladım» diyorum, «sonuncusu bu» diyorum..\
durduruveriyor insanı aylak ayaklarında zaman.\
Her adım attığımda bir basamak daha türeyiveriyor\
Yoktan, birden, aniden, neden?\
Anlamıyorum.\
Çarpık bacakları gibi suçsuz jokeylerin\
Kalbim: hızlanan -- duran -- ağlayan -- ağlatan\
«sakın durma!»\
durduğunda sonsuza dek tek başına kalacak orta kat\
yapayalnızlığımla.

Her iki tarafa yerleştirilmiş, mum alevi, kimyası parçalanmış, atomları
her yanı süsleyen aplikler, siyah beyaz palyaçoların güler -- ağlar
yüzleri: duvarlardaki tabloların anafikirleri, bir kukla oynatıcısının
garip, kişilikli, sapkın, korkutucu, ritüel çalışma odası gibi etraf,
pastel, palette kolaylıkla bulunabilecek bir tür petrol yeşili duvarlar,
zemin sonuna kadar ahşap döşeme, uzun alabildiğine bir koridor Orta Kat.
Başı ve sonunda iki merdiven, biri yukarı çıkan, diğeri sorumsuzca
aşağıdan çıkan... Aşağıya inilemeyen... Yukarı çıkılamayan iki merdiven.
Koltuklarının kovuklarına saklanmış pal'yolcular, bembeyaz boyalı
yüzleri, renk renk saçları, makyajları akmış, bir duvarı kaplayan büyük
bir sahnenin önünde konuşlanmışlar, konuşmuyorlar, susmuyor gözleri,
Orta Kat'ın orta başarı notlu kadim, dişi perileri, gözleri, avuçları ve
göğüs boşluklarında derin güneş lekeleri ve çilleriyle tam yanlarında
pal'yolcuların, bir şeyler anlatmaya çalışıyorlar -- hiç konuşmadan --
hiç susmaksızın. Ayağa kalkıyor bir pal'yolcu aniden. Başında kıpkırmızı
bir peruk ve kukuleta, alıp atıyor sağ eliyle her ikisini de.. Diyor;\
«peri masalları geride kaldı artık..»\
Çok bozuluyor kadim dişi periler, biri kalkıyor ayağa;\
«Doğal değil hiçbir yeri» diyor «Palyolcuların. Yüzlerindeki makyaj
göstermiyor ki duygularının ebeveynlerini. Hiç somurtmuyorlar,
içlerinden mi ağlıyorlar yoksa? Eğer öyleyse içlerindeki gözyaşları
akacak ve içlerinden başlayacaklar yaşlanmaya..»

Günün görüntülerini bulanıklaştırıyorum hep,\
Çocukluğuma dönüyorum her anımda, her saniye,\
Her ölçülemeyecek kadar küçük zaman dilimi,\
Gece yatmadan önce vakitlerim; tüm çocukluk arkadaşlarım,\
Üç katlı bir ahşap ev görüyorum rüyalarımda,\
Orta Kat'ındayım... Ne bir üst kata çıkabliyorum -- tavana\
Ne bir alta inebiliyorum.\
Zaman beni boğuyor, ben onu öldürüyorum...\
Yorgun yolculukları gibi albatros kuşlarının\
Kalbim: perdeyi açan -- kapatan -- yaratan oyunu -- sonra fişini çeken\
«ağlatma beni!»

Boyumdan büyük bir ayna yattığım odanın hemen dışından doğru süzerdi her
gece beni, aynadan görüntüsü yansıyan tavan arasının görüntüsüyle
birlikte. Yalnızca o zahiri görüntüden görebildim çocukluğumu geçirdiğim
evin tavan katını.

Eskisi kadar kolay gitmiyor elim kaleme,\
Yazacak daha dehliz şeylerim mi olmalı? daha kıvrımlı,\
Oylumlu mu durmalı sözcükler sayfanın üzerinde\
Bir meze tabağına serpiştirilmiş gibi?\
HAYIR Büyük harfle, sonuna kadar\
Demir kanatları gibi albatros kuşlarının\
Kalbim: - boşluk -\
«sınırlama beni»\
Açıl kalbim,\
           derinleş kalbim,\
                      genleş kalbim\
daha çok,\
daha çok..\
«peri masalları geride kaldı artık» diyor bir pal'yolcu daha kulağıma
eğilip. «Bir zamanlar şiirler de demirdendi» diyorum ona. Bu lafı nerden
öğrendiğimi soruyor, sanki gözleri tahtadan, dudakları çamurdan sanki..
«yaşlı bir kukla oynatıcısından» diyorum. Tahmin ettiğini
belirtirmişçesine bakıyor bana tahta gözlerle.

Sismik eğriler dolaşıyor iç organlarımda, depremler,\
Küçük çaplı sarsıntılar, travmalar, komalar, votka şişeleri,\
Sigara paketleri üzeri yasal uyarılar: «Ölüm allahın emri, sigara
olmasaydı»\
Gülümsetiyor beni usulca bu savurganlıklarım.\
Hiç bozulmuyor oysa sismik dengesi Orta Kat'ın.\
Sanki alay mı ediyor benle ne?\
Testere uçuşları gibi albatros kuşlarının\
Kalbim: Alımlı -- güzel -- bağışlayıcı -- küfürbaz\
«Şımarma!»

Anladım kıpırdayamam burdan.\
Bir basamak kadar yakınken bir başka dehliz,\
Ne kaçabilirim ne çoğaltabilirim renklerimi bir anda\
Anladım. Birden bir serinlik vuruyor yapayalnızlığıma..\
Bir pal'yolcu'nun hafif meşrep nefesi -- buz gibi...\
«peri masalları geride kaldı artık!» diyor\
HAYIR!!! Diyorum, büyük harfli, üç ünlemli\
Bir «HAYIR!!! Peri Masalları hâlâ var...»

«Peri Masallarında periler artık tecavüze uğruyorlar...»
