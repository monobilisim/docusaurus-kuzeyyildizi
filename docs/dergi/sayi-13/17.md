---
title: "evden uzakta ya da kayıp - hakkı engin gidener"
slug: "evden.uzakta.ya.da.kayip-hakki.engin.gidener"
tags: ["şiir", "hakkı engin gidener","sayı:on üç"]
---
Karanlık inmiş bile  
Tuhaf bir sessizlik\
Cırcır böceği yok\
Otlar hışırdamıyor\
Bozuk gen saati

Ayağım bir taşa çarpsa, takılsa\
Rüzgâr değse yüzüme hafiften\
Yalvarsam suçluluk çiçeğime açsa içimde\
Korksam biraz uyarısız havadan

Işık yok\
Babam yok\
Artık bir motor sesi beklemek garip kaçacak\
Yalnızlık da hissetmiyorum.\
Sonsuzluk demek abartmak olur\
Kayboldum belki\
Ağlamıyorum.

Ekmek yok\
Acıkmadım.\
Kaçmak imkânsız.\
Belki belki çıkar gelir biri\
Babam gelsin. Babam gelsin.\
Böyle dümdüz yatıyorum.
![duvarda yansıma](/img/13.17.jpg)