---
title: "giz'li anlatı - umut y. karaoğlu"
slug: "gizli.anlati-umut.y.karaoglu"
tags: ["anlatı", "umut y.karaoğlu","sayı:on üç"]
---
*«Çağlar öncesinden kalma, yaşam yeryüzünde filizlenmeye başladığından
beri tüm doğumlara, ölümlere, iyiliklere, zulümlere tanık olmuş, her
taşında bilgelik yüklü bir köprü dikiliyor tam karşımda. Ve altından bir
nehir akıyor bedenime doğru; zamanın başlangıcından beri, tüm pislikleri
temizlemek için, sonsuz bir sabırla akan, en saf suya sahip, büyülü bir
nehir... Nehrin üstünde hayaller dünyasını bile çoktan terk etmiş, o
güleçyüzlü, ilk balıkçının kayığı yumuşak devinimlerle sağa-sola
yatıyor. Ve kayığın içinde, her canlıya yaşama şevkini aşılayan,
uçlardan uzak o huzurlu ezgiyi ilk günkü heyecanla çalıp duran, yarı
tanrı yarı insan bir kemancı oturuyor; üzerine köprünün gölgesi
düşmüş... Nehrin iki tarafında, her türlü yaşantıya gebe çayırlar
sonsuza doğru uzanıyor... Ve hepsinin üstünü örten sis perdesi... kimi
zaman her şeyin sadece birer karaltı olarak görünmesini sağlayacak kadar
yoğun, kimi zamansa renklerin geçmesine izin verecek kadar ince bir
gizem kaynağı...»*

Zamanın ötesinden gelen bir sahne var ruhumun derinliklerinde.
Yalnızlığımın köşeleri yüreğimin en hassas bölgelerine batmaya
başladığında ya da varoluşun karanlık tarafına bulanmış düşünceler
boğazımı sıkarcasına başıma üşüştüğünde, tüm karamsarlıkları
uzaklaştıran, tüm pisliklerden arındıran bir güneş gibi usul usul
beliriyor göz kapaklarımın ardında; kendimi gönüllü bir teslimiyetle
ellerine bıraktığım bir sığınak, bir kurtarıcı oluyor bu düşsel mekân.
Kimi zaman da, kendimi yaşantıların o gelip geçici parlaklığına
kaptırıp, amaçsız, anlamsız bir et parçası olarak savrulurken haz
rüzgârlarında, bir şimşek gibi çakıyor gözlerimin önünde, ve
yüzeysellikte boğulan benliğimi hatırlatan, silinmeye yüz tutmuş
sınırlarımı gösteren bir haberci oluyor, bu; hissedişlerimin en
pürüzsüz fısıltısı...

Varlığımın anlamı orada, derinlerde gizli biliyorum; düşüncelerle,
mantık oyunlarıyla sınırlar tayin ederek değil, yoğun bir sezgiyle
biliyorum bunu. Ve bu bana bir ‹neden› sağlıyor; gündelik yaşamın
saçmalığı karşısında zihnimin uyuşmasını engelleyen, doğaya ve yaşam
döngüsüne çevrilmiş bakışlarımı dirimsellikle dolduran derinliği katıyor
hayatıma. Hiçbir zaman sırrını ele geçirme hırsına kapılmayacağım kadar
kutsal, beni kendine hapsetmeyecek kadar ağırbaşlı bu içgörüyle aramdaki
bağın farkında olduğum zamanlarda, çevremdeki her şey tanrısal bir
ışıkla parlamaya, daha bir gerçek gözükmeye başlıyor. Kelebeklerin
ebruli kanatlarındaki gözlerinde o hüzünlü sevgiyi, kanat çırpışlarında
ölümlülüğü bir armağanmışçasına kabullenişlerini görüyorum. Güneş,
köpekleri susturup kuşları davet ederken sahneye, ya da yarasalar
‹alacakaranlıkta sessiz çığlıklar› isimli şarkıyı söylemeye
başladığında, bu ezeli orkestranın bir parçası olduğumu duyumsuyor ve
nefesimle, kalp atışlarımla ben de katılıyorum yaşamın çoşkulu
senfonisine. O zamanlarda biliyorum ki, eğer birinin dudakları
titriyorsa ölümün kapısından geçerken, başka bir yerde de bir bebek
doğumunu kutluyor aynı, titreyen dudaklarla.

Ne var ki her şey gibi, iç içelik bilinciyle, birlik hissiyle geçen bu
tozpembe günler de sonsuza salınamıyor, sönüp gidiveriyor günün birinde.
Ve ben kendimi, birbirlerinin gözüne en rahat nefretle bakabilen,
sokakta kendi kendine söylenerek yürüyen, hâlâ o ilk günahın vicdan
azabıyla kıvranan insanların ortasında buluveriyorum. Yaşamın kötücül
yanları yayılırken içimde, bir kedinin ağzında titreyerek can veren
küçük bir kuştaki güzelliği görememeye, avuç içlerimdeki terin
uzaklardaki bir çiçeğe can vereceğini unutmaya başlıyorum. Ardından ya
kurtarıcımı bulma umuduyla salıyorum ruhumu karanlıklara ya da
savuruyorum bedenimi görüntülerin o yapay parlaklığına. Ta ki, her
seferinde aynı toylukla düştüğüm bu bataklıktan, o sahnenin yardımıyla
kurtulana dek.

*«Köprü, ona sabırla bakıp incelediğimde bana her şeyi anlatmak için
orada duruyor hep. Nehir, bıkmadan usanmadan içime akıyor ruhumu
ferahlatmak adına. Ufka doğru uzanan çayırları seyrederken, kemanın
eşliğinde huzur dolu hayallere dalıyorum. Ve kayık, akıntı eşliğinde
bana doğru ilerliyor; her kalp atışımla ilk yerine geri dönüyor...
Sis... Kayık beni aldığında da orada olacak.»*
