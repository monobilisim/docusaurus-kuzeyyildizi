---
title: "elifli sadi - arzu çur"
slug: "elifli.sadi-arzu.cur"
tags: ["şiir", "arzu çur","sayı:on üç"]
---
Uyandı Sadi  
Korku düşmüş yüreğini okşadı\
Bu en siyah harfin noktasıdır dedi,\
Elif, dedi.\
Sustu.

Güle öykünürken kan tüküren\
Garip bir madendi ağzı

Dedi:\
Neye karışacağını bilir\
Kanamak için yörünge daraltır\
Galibardadır okum, kırmızıdan yapılmıştır

Dedi:\
Son bir bakışım var ona hediye\
Islanmış şöyle, işte böyle hüzünlü\
Alayına isyan. Kalırsa Sadi.

Dedik:\
Şimdi güller var ve yasemin hâlâ kokuyor\
Opium zamanı henüz gelmedi\
Aşk henüz limana çekilmedi\
Hâlâ şarap içiyor, hâlâ âşık olabiliyoruz, ne mutlu

Sadi uyudu.

Dedik:\
Bahtın açık olsun ey Sadi,\
Rüyanın gemisi kıyıya yanaşmasın hiç\
Uyu ve o karanlık harfe, o Elif'e git, git hadi.
