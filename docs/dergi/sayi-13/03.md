---
title: "hediye - derya önder"
slug: "hediye-derya.onder"
tags: ["şiir", "derya önder","sayı:on üç"]
---
öyle işte  
koşmak var aklımda uzun uzaklara\
bir kelimeyi binlere bölmek

içimde uyuyakalmış bir kadın\
kimse uyandırmasa

artık şiiri çağırmıyorum başım sıkışınca\
sorular da yok kafamı karıştıracak

ne uzun boylu laleler, ne nergis\
ne yemişi dalların ağırlaştıran\
neye yarar gidenin ardından\
getir demek ey hayat yüzlü kadın\
getir gümüşe evrilen geleceği

bir bir solar günler\
bir orman ağaç ağaç ölür\
sen hangi ağacımdın benim\
toprağınla yittin giderken

her yarım esirgenmiş bir günahı tanımlarken bu akşam\
ayazlarını da al, sırmalarını da dökülen yüzün

bende toy bir atın ilk düşüş ağrısı\
ilki onca şeyin kilitli kalsın

söylesem\
açılırdı ya kapısı susmaların\
sustum\
söylemek sana kaldı

![deniz kabuğu](/img/13.03.jpg)