---
title: "oyun II (dû-şeş) - eylül hicran polat"
slug: "oyun.II.du-ses-eylul.hicran.polat"
tags: ["şiir", "eylül hicran polat","sayı:on üç"]
---
(Aylardan Eylül... puslu bir hava... yangın yerinde tavla... zar
tutana ceza!)

I

Keskin bir sızı gözlerinde\
Ha deldi ha delecek\
Göğün ipek örtüsünü...

Kendisine ağlayan zavallı beşer\
Tasından taşarken yaşın\
Unutma!\
Top tüfek altında ölüler\
Ah! binlerce kez toprak üstünde ezildiler...

Ömrümden ömür hanginize yeter!..

II

Gamsız bir yakarış sözlerinde\
Ha tuttu ha tutacak\
Bedduası ezberlenmiş bestelere...

Kazandıkça kaybetmeyi seven kumarbaz\
Ahu zârımdır hep dû-şeş\
Yine de susma!\
Yazılsın adın sahipsiz mısralara\
Ki kaybolmasın mezar taşın

III

Ve ruhum\
Çıkmadan önce benden\
Üç kere lanet et\
İçmediğim suya!\
Yolumdaki taşa!\
Sudaki sahte halkalara!

(oyun bitti, takvimlere geçti kayıtlar... dünyanın tüm yağmurları
birleşin! Artık on bir ay var...)

![pi sayısı](/img/13.18.jpg)