---
title: "eski bir güzmüş - nigar okyay"
slug: "eski.bir.guzmus-nigar.okyay"
tags: ["şiir", "nigar okyay","sayı:dokuz"]
---

ağaç harflerinden anne\
yağmurda tarıyor saçlarını\
boş bir sofada hüzünle\
kayısı çekirdeklerinden duvar örüyor

kaç ikindi geçtimdi\
o bahçeden o anneye\
sakar kuş yere düşürürdü de göğü\
alıp yumurta kabuklarına saklardım

geceleri akıl defterini okurdum bir delinin\
gezegen olurdu tahta divan\
saçaklanan güneşe doğru\
telaşla dönerdim durmadan

gözlerim yanıyor\
kemanın altında uyumuşum\
kadın gelmiş üstümü örtmüş\
eski bir güzmüş.
