---
title: "üçüncü gün - özgün ulusoy"
slug: "ucuncu.gun-ozgun.ulusoy"
tags: ["şiir", "özgün ulusoy","sayı:dokuz"]
---

umut indirdi altın kanatlarını,\
kuyruğunu ısırdı karanlık\
üçüncü günde böyle mi olur\
böyle simsiyah boyanır mı aydınlık?

bir...\
iki...\
üç...

bu üçüncü gün olmalı\
siyah boyalar akıyor martıların kanatlarından\
şaşkınlığı gizlemiştim ilk iki güne\
üçüncü günde yaşlar dökülmüştü kahve fincanından

iplerimi kesmese sesin\
sevmezdim boyalı çığlıklarını martıların.\
oysa salacaktım bugün tutsak mısralarımı\
bugün sönecekti senin yangının,\
ben kendi yangınımda yakacaktım\
yangından ilk kurtarılacakları

yeniden beyaz olacaktım ben\
martılar yıkanacaktı yeniden

tek seferde gidecektin\
bu kadar ses çıkarmayacaktı adımların\
ne çok gidiş gizlemişsin günlere\
dün gittin,\
bugün gidiyorsun,\
gideceksin yarın...

artık yalnız siyahı duymak istiyorum\
aydınlığından korktum bir kez,\
sus artık ne olur,\
hep karanlık kalsın İstanbul'um!

indirdi umut altın kanatlarını\
çamurun içinde hem de, ağlıyor\
uçmayı hepten unutmuş Pegasus,\
bu üçüncü gün diyorum,\
sus artık, ne olur sus,\
n e\
o l u r\
s u s !\
sözlerinden sadece gidişleri duyuyorum...

güvenmiştim sana;\
m ı s r a l a r ı m ı\
n a s ı l\
ı s ı r d ı n ?

üçüncü gün...\
Pegasus yitirmeden kanatlarını\
bugün\
bitmeliydi adımların...

![yukarı bakan adam](/img/ky09_26.jpg)
