---
title: "carmen neden kaçtı? - arzu çur"
slug: "carmen-neden-kaçtı-arzu-çur"
tags: ["öykü","arzu çur","sayı:iki"]
---


--- Biz eskiden başımız sıkışınca sana koşardık. Bir eksiğimiz gediğimiz
var mı diye dikkat ederdin bize. Geceleri paltonu çıkarıp bize verirdin.
Uyursak üstümüzü örterdin. Açsak karnımızı doyururdun. Sevgilimiz terk
etse, bir şişe şarap alır gelirdin en azından.\
Biz eskiden seninle gündüzleri de karanlığın olduğu bir yer bulmuştuk.
Işığın karanlığına sığınır bir sigara yakardık. Bizim eskiden seninle
sırtımızda da bir göz vardı. Duvar diplerinde giderken arkamızda ne
olduğuna bakardık.\
Biz eskiden seninle başka türlü insanların yaşadığı mahallelere sık sık
konuk gider, paket paket sigara taşırdık insanlarına.\
Değişen nedir bilmiyorum. Fasılalarla boşluğa düşmeyi beceremeyen
vücudumuza mı sebep sorayım, sana ihanet eden ciğerlere, beni yarı yolda
bırakan böbreğime mi?\
Bir mahalleden geçerken sokakların adından başlar, insanların yüzünden
bitirirdik. Şehirleri dolanırken soba satma sevdasına, tüm yoksul
mahallelerde birer bira karşılığında sobaları tüketir, beş parasız
dönerdik kentimize. Kendimizle yüzleşirdik. Birbirimizle de.\
Biz eskiden seninle sigara izmariti kadar çok lüks otel tanımıştık.
Topladığımız izmaritlerden, bizden önce onu içen kişinin karakterini
çözerdik. Yattığımız otel odalarında bir saç telinden, sifonun
kullanılışından, perdenin kıvrımından bizden önce orada kalanın
dertlerini anlar, içlenirdik.\
Biz eskiden seninle yola çıkanları tiye alırdık. Yollar bize çıkardı.
Durur beklerdik, seyrederdik gelip geçen yalnızlıkları. Biz yalnız
kalmazdık. Başka zamanlara varabilirdi elimiz, uzanır gelecekten bir
yaprak alırdık. Üstünde okurduk bütün ilimleri.\
Biz eskiden seninle yokluktan varlık damıtırdık. Bakışlardan kıvılcımlı
sevdalar çekerek her erkeğe aşk vermenin simyasını yapardık.\
Bu yollar yoktu o zaman. Bu ayrılıklar yoktu. Başka kentler yoktu. Başka
kalpler yoktu. Başka isimler yoktu. Başka sevgiler? Vardı.\
Varken yok olmanın yolunu bulmuştuk. Görünenden de görünmeyeni bilmenin
mümkün olduğunu bulmuştuk. Aşkın saatinin kaçı vurduğunu, kadınların
adımlarının neden değişken, erkeklerin ayaklarının neden savurgan
olduğunu anlatabilmiştik kendimize.\
Şimdi bir tek şey söyle, kim gitti ha? Kim kaldı ha?\
Dayanamıyorum. Dostluğuma kanıt anılar sunuyorum bak eteğine. Nasıl
unutursun İstanbul'da yeniçerilerin ve haçlıların nal seslerini
duyuşumuzu? Sinop'ta hapishane duvarını döven dalgalardaki esrarı
çözüşümüzü? Özgürlüğün dağ başlarında mümkün olabildiğini Harput öğretti
ikimize, düzlüklerin insanına yanaşmamak gerektiğini Çukurova.\
Başka âlemlerden gelen seslerin tılsımını anlatmak isterken az dayak
yemedik camilerde. Yoksullara kandırıldıklarını anlatmak için az dil
dökmedik mitinglerde. Sokakların asi kızlarına başka seçenekleri yoksa
uçurumun yolunu tarif ettiğimizde pezevenkleri az kovalamadı bizi.
Nereye gidiyorsun şimdi?\
Başka sokaklar arama boşuna, biz hepsini geçtik. Hiçbir şey kalmadı bir
yuvayı sana verebilecek. Yokluğun kıyısına geldiğimizde geri dönmek sana
yakışıyor mu, ha?\
Sen ki yollara dökendin, sen ki yollardan toplayandın. Sen ki, elimizden
tutan, başka kıyılara sağ salim ulaştırandın. Ölüm ırmağını Nazilerin
ateşi altında geçirendin bizi. Nehirde balık tutturan, kuyuda martılara
sattırandın. Bulgarların gözünden sürmeyi çekerken sen vardın. Yunanlara
Olimpos ateşi pazarlarken yine sen.\
Amerikalılardan çikletleri alıp, Amerikan pazarında Türklere satandın
sen. Türklerden semer toplayıp, İtalyan evlerine koyduran da sen. Karga
kanadından karayı çalıp gözüme çeken sendin, manolyadan beyazı toplayıp
yüzüme vuran yine sen. Nereye gidebilirsin şimdi yüzümün bir yanı kara
bir yanı beyaz dururken?\
Yüzüne en yakışan maskeyi Anais'dan almıştık: Satamazsın ki Beşiktaş
pazarında.\
Güzelim ellerini örten eldivenleri Susan'dan: Döviz piyasasında beş
kuruş etmez.\
Cam ayakkabıların Carmen'dendi. Don Jose'yi öldürmek dururken onunla
evlenmek yakışır mı lan?\
Gitme. Terk etme bizi. Yuva kurma. Çocuk yapma. Üstümüzü ört yine.
Paltonun uzunluğu hep geceden kalma olsun. Dostumdan ayrıldım, köpekler
uluyor çevremde. Bir şişe şarap getir.\
- Bir şişe şarabın lafı mı olur? Ama bırak artık bu sözleri. Başka
seçenek mi bıraktınız bana, kaçmaktan başka?\
Tamam anlattıklarını ben de hatırlıyorum elbet. Hem de daha fazlasını.
Saçlarının karasını da soba dumanlarından çalmıştık en üşüdüğümüz
kışlardan birinde. Saçına sokulup ısınmıştı bütün ev halkı. Sonra
gittiğimiz Osmanlı kasabalarında, şerbet içmiştik biranın üstüne. Nasıl
unuturum bize şerbet veren kadının sıcak evinden bayılmamak için
kendimizi sokağa atışımızı?\
Sen de unutma ama. Bir kez girdiğimiz her sokağa seninle yine girmek
zorunda kalırdım. Külhanbeylerin bizi mimlemesine aldırmayalım derdin,
dayak yerdik. Daha doğrusu ben yerdim. Seni korurken dayağın çoğunu ben
yerdim.\
Yunanlarla pazarlığı yaparken Efsun askerlerinin ponponlarını çaldığın
için az daha kurşuna dizilecektik. Ticaret hep hırsızlıktı senin için.
Yediğin bokları ben temizledim her seferinde.\
Sonra şunu da hatırla: Sattığımız sobaların parasını da biraya
yatıracakken, son anda elinden alıp memlekete dönüş parasını
kurtarabilen -hem de senin elinden- bendim. İki kadındık Çukurova'ya
indiğimizde. Taksi şoförleriyle yaylaya çıktın. Sonrasında seni Adana
genelevinden kurtaran yine bendim.\
Hatırlamadığın başka şeyler de var. İstanbul sokaklarında seni
yeniçerilerle haçlıların hiç olmamış savaşları arasından kurtaran
bendim. Elindeki bira şişesini kırıp haçlıların üstüne yürüdüğünde
sipahilerin arkandan geleceğini sanmıştın. Sonunda yeniçerilerin
kazanından seni ben çıkardım. Her yerinden pirinç taneleri akıyordu.\
Bazı anları hatırlıyor, bana acı çektirmek için kullanıyorsun bunları.
Evet, bana hediye ettiğin cam pabuçlar Carmen'indi. Biz o pabuçları
çaldıktan sonra mecburen düşürdü Sinderella ayakkabısının tekini. Carmen
bütün temsillerine Sinderella'dan aldığı o tek cam ayakkabıyla çıktı
uzunca süre. Büyük karışıklıktı. Bana, ustana yaraşır bir karışıklık
çıkarmanın gururuyla yanımda gezmiştin uzun süre. Ama sen bilmiyorsun,
ayakkabılar ayağımı nasıl keserdi? Sırf sen istedin diye, bir kış,
ayaklarım dona dona sokaklarda gezmiştim o lanet olasıca ayakkabılarla.\
Başka sokaklar arama, yuva kurma, çocuk yapma diyorsun. Beni ihanetle
suçluyorsun. Oysa kimse kendine ihanet etmez, hiç anlamadın bunu. Başta
neyse hep odur, hiç anlamadın. Hiç anlamadın ki, her yolun başında
çizdiğin çizgi, yaptığın mikron saniye sapma yüzünden yolu
değiştirebilir. Mitinglerde anlatmaya çalıştığımız buydu. Kızlara
anlattığımız uçurum senin sandığın gibi ölüm değil, evleriydi. Bu yüzden
dövdü pezevenkler bizi. Camilerde anlattığımız sır sandığın şey, hep
bilinendi, bilmeye korktukları için dövdüler bizi. Hiç anlamadın sen
bunu.\
Şimdi gitme diyorsun. Nereye gittiğimi ben bilmiyor muyum sanıyorsun?
Bildiğim her şeyin altından kalkabilirim, bilmiyor musun? Bana eskiden
olduğu gibi şimdi de güvensene. Bir kez 'istedim oldu' diye düşünme
artık. Bu da bir yol anlamıyor musun?\
Evet, evleneceğiz. Don Jose teğmenlikten ayrılacak. Ben dansözlüğü
bırakacağım. Hakan Peker bana bir kaset yapacak. Klibimi Emir Kusturica
çekecek, MTV'ye çıkacağım. Grammy alacağım.\
Hiçbir sözümden dönmeyeceğim. Bu söylediklerimi Beşiktaş pazarında,
döviz piyasasında satamam ama müzik piyasasında çok para var biliyor
musun?\
Paltomun uzunluğu geceyi de gündüzü de örterdi, anlamadın. Anla artık
senin üstünü örtmekten yoruldum. Başkalarının acılarına ana olmaktan
yoruldum. Şarap taşıyıp aşk kırıntılarına meze olmaktan, sokaklarda
başkalarının yerine dövüşmekten, Anais'ın kopyası, Susan'ın resmi
olmaktan, Carmen'in eski ayakkabılarını giymekten bıktım artık. Sen ve
senin gibilerin bana yüklediği umutlardan, haydutların reisi
olmaktan yoruldum.

Şaraptan kastın sana dönmemse eğer, şarabını kendin al.

![carmen](/img/ky02_19_zaferyalcinpinar.jpg)
