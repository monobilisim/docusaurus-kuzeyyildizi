---
title: '"tutunamayan insanın izinde yürüyen roman" - zafer yalçınpınar'
slug: 'tutunamayan-insanın-izinde-yürüyen-roman-zafer-yalçınpınar'
tags: ["eleştiri","zafer yalçınpınar","sayı:iki"]
sidebar_position: 11
---

> *«Halka doğruyu söyleme iddiasında olanlar, onlara güncel başarılar
> sağlayacak küçük hesaplar peşinde koşarlarsa önce halkın karşısında
> saygınlıklarını yitirirler. Sanatçının vazgeçilmez bir tutkusu
> saydığım özgürlüğü, böyle küçük çeteler içinde yitirmeyi hiç
> anlamıyorum.» - Oğuz Atay*

      1923 yılından bugüne kadar olan dönem kabaca incelendiğinde, Türk
romanının konu içeriği ve yazım tekniği açısından iki büyük dönemeç
geçirdiğini söyleyebiliriz. Cumhuriyetin ilânıyla yaşanan siyasal,
toplumsal ve kültürel değişimin ortaya çıkardığı «köy romanı» bu
dönemeçlerden ilki olarak kabul edilmektedir. «Köy romanı» aracılığıyla
o döneme kadar sözü edilmemiş olan Anadolu insanının yaşamı, dünya
görüşleri, düşünce biçimleri, alışkanlıkları, davranışları, kaygıları ve
özlemleri anlatılmıştır. İkinci büyük dönemeç ise toplumda yaşanan
siyasal çalkantıların ve kentleşme olgusunun ortaya çıkardığı bunalım,
yabancılaşma, aydın insanların yalnızlığı gibi pek çok konunun batılı
yazarlar tarafından kullanılan yeni yazım teknikleriyle işlenmesidir.
Örneğin «bilinç akışı ve iç konuşmalar» bu tekniklerden biridir. İşte
tam bu noktada, anlatım ve biçim açısından bir «ilk» ile karşılaşıyoruz.
Oğuz Atay tarafından kaleme alınan «*Tutunamayanlar*», Cumhuriyet
sonrası Türk roman tarihindeki ikinci dönemecin en önemli, en atılımcı
eseri olarak kendini gösteriyor.\
      »*Tutunamayanlar*» içeriğiyle ve içeriğini sunuş tarzıyla klâsik
roman geleneğine yönelmiş bir başkaldırıdır. Bu durumun en açık
göstergesi romanın kurgusunun tektonik olmayan yapısıdır. Sonuca doğru
konu-olay tutarlılığı içinde ilerlemek yerine, olayların içerisindeki
ayrıntıların üzerine giden, olayların zincirleme örgüsünü sıradan
biçimde okuyucuya vermeyen «gel-git» bir yapıya sahiptir. Ayrıntılar ve
yüklü açıklamalar çoğu zaman ardışık düzende değildir. Romanda yer alan
karakterler salt olayları vurgulamak veya serüven yaşamak için değil,
tersine, olaylar kahramanların ruhsal yapısını çözümlemek içindir.
«*Tutunamayanlar*«da ayrıntılar bilinçli olarak ayıklanmamıştır. Çünkü
Oğuz Atay'ın roman anlayışındaki ayrıntılar çürük şeyler değildir ve ruh
çözümlemeleri için projektör görevini üstlenmişlerdir. Oğuz Atay romanın
kurgusunda bütün anlatım olanaklarını denemiş, olay parçacıklarının
içindeki her ayrıntıyı okuyucuya titizlikle vermiştir.\
      1970 TRT roman ödülünü sahiplenen 776 sayfalık
«*Tutunamayanlar*», Oğuz Atay tarafından karmaşık anlatım teknikleriyle
işlenmiş, iç ve dış konuşmalarla donatılmış dört bölüm, yirmi bir alt
bölümden oluşuyor. Eserde bu bölümlere ek olarak «Sonun Başlangıcı»,
«Yayımcının Notu» ve «Turgut Özben'in Mektubu» isimli üç özel bölüm daha
bulunmaktadır. Bu özel bölümlerde romanın iskeleti okuyucuya
anlatılmakta, kurgudaki boşluklar doldurulmaktadır. Romanın geri kalanı
ise ruh çözümlemeleri ve konuyu desteklemek için gelişen olay
parçacıklarının yoğun ayrıntılardır.\
      »*Tutunamayanlar*» çok bilindik iki kutup hakkındaki bir çok
konudan ve çekişmeden bahseder. Bir tarafta batı kültürüyle rastgele
bezenmiş, yerleşik küçük burjuva yaşantısının sıkıcılığı ve sıradanlığı
dururken, diğer tarafta sanatçı ruhlu insanların toplum kurallarıyla
olan çelişkileri ve iç hesaplaşmaları vardır. Bunun yanı sıra küçük
burjuva yaşantısı, ironi içeren deyişler ve zekice benzetmeler
aracılığıyla alaya alınmıştır. Oğuz Atay iğneleyici zekâsını ve
mühendisliğinden kaynaklanan sistematik düşünce gücünü eserine
yansıtmış, böylece hicivle zenginleşmiş uzun cümleleri ve birleşik
kelimeleri ustaca kullanmıştır.\
      Romanda bulunan ilginç anlatım deneylerini incelemeden önce
romanın baş karakterlerinden ve kurgusundan bahsetmek yerinde olacak
diye düşünmekteyim. «*Tutunamayanlar*«da iki baş karakter vardır: Selim
Işık ve Turgut Özben. Bu karakterler önceki paragrafta bahsettiğim
kutuplaşmanın simgeleri sayılabilir. Turgut'un ve Selim'in yanı sıra
sonuca ulaşmak için roman boyunca tanımlanan gizli bir karakter daha
vardır. Bu gizli karakteri «Tutunamayan İnsan» diye tanımlayabiliriz.
Romanın sonunda bulunan, «Türk Tutunamayanlar Ansiklopedisi», açıklanmak
ve anlatılmak istenen «Tutunamayan İnsan» portresinin ulaştığı
noktalardan biridir. «Tutunamayan insan» çerçevesi romanın tümünde
sunulan ayrıntılarla birlikte, bunalımları, çelişkileri ve olaycıklar
karşısındaki düşünceleriyle, yavaş yavaş, bilincimize oturur. Dokuzuncu
alt bölümden başlayıp, romanın sonuna kadar giderek artan bir şekilde
karşımıza çıkan bir diğer isim de «Olric»tir. Olric, Turgut Özben'in iç
benliğidir. Turgut Özben'in burjuva hayatından uzaklaştığı kadar kendi
iç benliğine, Olric'e yakınlaştığını görüyoruz.\
      Turgut Özben, küçük burjuva yaşamının içine gömülmüş genç bir
mühendistir. Arkadaşı Selim Işık'ın intiharını bir gazete haberinden
öğrenir ve sarsılır. Turgut, Selim'in intiharının sebebini araştırmaya
girişir. Öncelikle Selim'in diğer arkadaşlarından Metin ve Esat'la
görüşür. Başlangıçta karanlıkta olan Selim'in karakteri bu görüşmeler
sonucunda aydınlanmaya başlamıştır. Metin ve Esat'ın arkasından Süleyman
Kargı'yı bulur. Süleyman, Selim'in yazdığı 600 mısralık şiiri Turgut'a
verir. Bu şiirden ve Süleyman Kargı'nın izlenimlerinden Selim'in
duygulu, olumsuz, sabırsız ve yaşantısında cansız olduğu
anlaşılmaktadır. Turgut Özben, Selim ile ilişkisi olan Günseli isimli
bir kızla tanışır. Günseli'nin anlattıklarıyla birlikte Selim'in
«tutunamayan insan» kimliği aydınlanmaya devam ediyordur. Derken
Selim'in günlüğü ortaya çıkar ve karanlıkta kalmış ufak noktalar, bu
günlük ve Selim'in son günlerinde yazdığı «Türk Tutunamayanlar
Ansiklopedisi»nde anlatılan kişiler aracılığıyla sonuca ulaşır. Turgut
Özben, Selim'in hayatı üzerine yoğunlaştırdığı düşünceler sonucunda
kendi benliğini tanımaya başlar. O da tutunamayanlardan biridir.
Hayatını sıradan alışkanlıkların yönettiğini fark eder. Evinden ayrılır,
bir trene biner ve gözden kaybolur.\
«Tutunamayanlar», anlatım şekilleri ve deneyleri açısından büyük bir
zenginlik barındırır. Bazı eleştirmenler romanda bulunan anlatım
çeşitlemesinin romana tıkıştırılmış gereksiz zorlamalar olduğunu ileri
sürerek bu durumu yadırgarken, bazı eleştirmenler ise Atay'ın sıra dışı
anlatım deneylerinin konuyu derinleştirmek, «Tutunamayan İnsan»
vizyonunun parçalarını oluşturmak açısından gereken önemli donanımlar
olduğunu ileri sürmektedir. Şüphesiz ikinci görüş daha doğrudur.
«Tutunamayan insan» portresini oluşturmak isteyen Oğuz Atay, eserdeki
ruh çözümlemelerini, içsel konuşmaları, bireysel ayrıntıları, küçük
izlenimleri ve derin iç hesaplaşmaları anlatabilmenin ancak göreceli
anlatım deneyleriyle mümkün olabileceğinin bilincindedir.\
      Romanda en çok kullanılan anlatım tekniğinin «bilinç akışı»
olduğundan edebiyat çevrelerinde bolca bahsedilir. Fakat bu genelleme,
bilgisizlikten kaynaklanan bir yanılsamadır. Çünkü «*Tutunamayanlar*«da
«alıntılanan iç konuşma» yönteminin ağırlıkta olduğu kesindir. Berna
Moran, «*Tutunamayanlar*» üzerine yaptığı incelemede sözünü ettiğimiz
iki anlatım tekniği arasındaki farktan ayrıntılı bir şekilde bahseder:

      »*Alıntılanan iç konuşma (quoted monologue, ya da direct free
speech) diyebileceğimiz bu yöntemde anlatıcı aradan çekilir ve
karakterin kendi kendine konuşmasını, düşündüklerini olduğu gibi
alıntılar. «bilinç akımı» bu yöntemin özel bir şeklidir. Karakterin akıp
giden düşüncesinde mantıksal bağlar yerine çağrışım ilkesi egemendir.
Sanki bilincin daha alt tabakalarına inilmiştir ve akıp giden düşünce
nehri kişinin denetiminden çıkmıştır. Onun için düzgün cümlelerle de
yürümez. Tutunamayanlar'da bilinç akımı hiç yok gibidir. Temel yöntem
alıntılanan iç konuşmadır.*»\*

      Romanda Oğuz Atay'ın dahice kullandığı anlatım deneylerinden bir
tanesi de Turgut Özben'in kendi hayatı hakkında kullandığı alaycı
«zaman» benzetmeleridir. Bu benzetmelerdeki birleşik cümle yapısının
yardımıyla olduğundan daha da somutlaştırılmış ifadeler ilgi çekicidir.
Zaman eşyalarla özdeşleştirilmiştir. Zaman benzetmeleri yardımıyla hem
Turgut Özben'in hayatının sıradanlığı, hem de yerleşik burjuva
yaşantısının, can sıkıcı alışkanlıkların ve önemsiz sayılabilecek
değerlerin üzerine kurulmuş olması ince ince alaya alınarak
okuyucuya sunulmuştur:

      »*Altı parke cilalanması geçti. Yok, o kadar değildi. İki
yıkama-yağlama olacak. Daha fazla, en az dört salonşeklini değiştirme
oldu. Durun bakayım; bir hesap edeyim. Bir katsatınalma, altı
evdeğiştirme eder. Ayrıca, iki yatakodası çalışmaodası değiştirmesi daha
var. Evet, tam üç perdeyıkama ediyor. Çok iyi hatırlıyorum, başladığı
zaman, perdeleri yeni almıştım. Alışılmış zaman ölçüleriyle hesaplanması
güç bir süre. Ben o zaman koltukları pencerenin yanına koymuştum.
İnsanın aklında kalmıyor ki: eşya akıp geçiyor. O zamanlar daha debriyaj
kaçırmıyordu. Hey gidi günler! Parkelerde en küçük bir çizik yoktu.
Yaşlanıyoruz: eşyalar eskiyor, demek dört hizmetçi kaçması oldu ha!*»\*

      Romanın on beşinci alt bölümünde cesur bir anlatım deneyiyle daha
karşılaşıyoruz. Turgut Özben romanın o bölümüne kadar Selim Işık
hakkında topladığı bilgileri bir kompozisyon biçiminde ortaya koyar. Bu
alt bölümde ilginç olansa 68 sayfa boyunca hiçbir noktalama işaretinin
kullanılmamış olması ve ana konudan ıraksayan çağrışımlara
başvurulmasıdır. Edebiyat çevrelerince ağızdan hiç düşmeyen «bilinç
akımı» yöntemi, çağrışımların konudan uzaklaşması biçiminde yoğun
olarak görülmektedir.


\*\*\*


      Oğuz Atay'ın romanında, karşıtlıklardan ve sefaletten yola çıkan,
gözlemlere dayanan, ironi dolu, iğneleyici anlatımlardan verilebilecek
iki güzel örnek vardır. Bu örneklerden ilki Turgut'un hayat hikâyesinde
yerini alan öğrencilik günlerine ilişkin düşünceleridir:

      »*Duvarlarda yeni müdürün yeni zevksizliğini gösteren renkli
badanalar üst üste: son müdür Behçet Bey'in sidik sarısı badanasının
altında yer yer eski müdür Muhterem bey'in türbe yeşili ve merhum Sami
Bey'in çingene pembesi renkleri sırıtıyor. Kara tahtanın karalığı sözde
kalmış. Öğretmen kürsüsünün ön tahtasında, kadın öğretmenlerin
bacaklarına, kalem düşürmek bahanesiyle bakabilmek için açılmış koca bir
delik. Perdesiz büyük pencereler, yaldız boyası dökülmüş bir soba, kirli
ellerimizden leke olmasın diye tokmağının çevresi siyaha boyanmış kül
rengi kapı ve hepsinin varlığını ve neden öyle var olduğunu açıklayan
beylik cümle: bu fakir millet bu kadarını verebiliyor.*»\*

      Örnek olarak seçtiğim ikinci tahrip gücü yüksek, eleştirici ve
hicivci kısım ise hepimizin yakından tanıdığı ve bizi bunaltan
bürokrasinin işleyişini, devlet dairelerindeki kaotik devinim ile
memurların davranışlarını eleştiren onuncu alt bölümden bir parçadır:

      »*Şükrü efendi! Bana bir çay getir 'Evet ne istiyorsunuz?' Şimdiye
kadar söylediklerin dinlenmedi çünkü çay içmemi beklemedin; bu nedenle,
yeni baştan anlatman gerekiyor, demek istiyor. Ne kadar özlü konuşuyor
değil mi? Ayrıca, öksürmemin bir yararı dokunmadı: beni genç gördü. İlk
sözlerle baştan savmak istiyor. Sanıyor ki ilk sözü bana söyletmekle,
'Evrakın sizde olduğunu bana söylediler' gibi yanlış bir cümleyle
başlayacağım ve beni en aşağı iki oda kadar öteye savuracak. Belirsiz
başlangıçlardan yararlanmak istiyor. Bu kanlı savaş dışarıdan hiç belli
olmuyor değil mi? İşte al sana kesinlik: yazının tarih ve numarası.
Yalnız bu başarıyla sarhoş olmamalısın. Evrakın ona havale edildiğini
hemen söylemeyeceksin. Yazı işlerine gittim zimmetle size gönderdiler
diyerek, ilk dakikada onu bunaltmaya gelmez. Kendisini çok çaresiz
görürse ümitsiz hareketler yapabilir. Meselâ, 'Bir dakika!' der, çıkar
odadan: bir daha koydunsa bul. Nazlı masal kuşlarıdır ürkütmeyeceksin.
Belki de biraz daha beklemeliydim. Ne dersin?*»\*

      Romanın sonlarına doğru ilerlerken, Selim'in günlüğünün ortaya
çıkışı okuyucu için bir çeşit rahatlamadır. Bu günlük aracılığıyla
Selim'in karakterinin ve temsilcisi olduğu «*Tutunamayan insan*»
benzetmesinin derinliklerine doğru iniş hızlanmıştır. Çoğunlukla
Turgut'un bilincinden ya da Selim'le ilişkide bulunan kişilerin ağzından
sunulan Selim karakteri, birinci tekil ağızdan yazılan günlüğün
etkisiyle, gerginleşmiş, kafasındaki soru işaretleri artmış olan
okuyucuyu rahatlatır. Bu aşamadan sonra Selim sahnededir; artık
projektörler doğrudan Selim'in iç dünyasını ışıklandırmaktadırlar.
Selim'in intihar etmeden önce düşündükleri, çevresinden uzaklaşmasının
mertebeleri ile bir türlü bitmek tükenmek bilmeyen içe bakışları, tüm
derinliğiyle okuyucunun bilincine işlemektedir.\
      İncelemenin bu aşamasında Turgut Özben'in iç benliği ile
hesaplaşmasında en büyük rolü oynayan, «*Tutunamayan İnsan*»
prizmasından yansıyan bunalımlardan; Selim'in ünlü günlüğünden bazı
alıntılar sunmak istiyorum:

      »(...) Sınıf birincisi olduğum halde, sınıfın en aptal çocuğu
olduğuma oy birliğiyle karar verilmişti. (...) Onların okulu bitirmesini
sağlamışım. Ama bunun onlara ne yararı oldu bilmiyorum. Bana ne yararı
oldu? Onu da bilmiyorum (...)»\*\
      »(...) Kafamda bir sürü süprüntü düşünce olmasaydı, bazen benim
bile beğendiğim düşüncelerle dolu olsaydı beynim... kaybediyorum;
düzensizlik ve duruma hâkim olamamak yüzünden kaybediyorum (...)»\*\
      »(...) Sezgilerini nasıl ispatlayabilir insan? Sonradan uydurdun
derler. Bu 'Diyenler' olmasa belki bir şeyler yapabilirdim. Kulaklarımda
sürekli uğultu yapan bu sesler, bu 'Diyenler' beni dermansız
bırakıyorlar. Sözümü bitirmeme fırsat vermiyorlar (...)»\*\
      »(...) Hep birlikte tutunamamayı ne kadar isterdim. Herkes ayrı
dalda kaldı. Tek başına bir tadı olmuyor başarısızlığın (...)»\*\
      »(...) onlar hesabına üzülüyordum. Yorulmuştum da. Adam olmadığı
için, insanlığa vekalet ediyordum(...)»\*

      Bu incelemeye sonuç olarak; Oğuz Atay'ın çağdaş Türk romanı adına
bir dönüm noktası olduğunu bir kez daha belirttikten sonra,
«*Tutunamayanlar*» adlı romanından, günümüz insanının çıkmazlar
karşısındaki tutuk davranışlarını ve iç dünyasındaki çekişmeleri
tanımlayan; dâhice benzetmeleriyle «Tutunamayan İnsan» portresini büyük
ölçüde yansıttığını düşündüğüm bir alıntı yapmak istiyorum:

      »*Beceriksiz ve korkak bir hayvandır. İnsan boyunda olanları bile
vardır. Yalnız pençeleri ve özellikle tırnakları çok zayıftır. Dik
arazide, yokuş yukarı hiç tutunamaz. Yokuş aşağı, kayarak iner. (Bu
arada sık sık düşer.) Tüyleri yok denecek kadar azdır. Gözleri çok büyük
olmakla birlikte, görme duygusu zayıftır. Bu nedenle tehlikeyi uzaktan
göremez. Erkekleri, yalnız bırakıldığı zaman acıklı sesler çıkarırlar.
Dişilerini de aynı sesle çağırırlar. Genellikle başka hayvanların
yuvalarında (onlar dayanabildikleri sürece) barınırlar. Ya da
terkedilmiş yuvalarda yaşarlar. Belirli bir aile düzenleri yoktur.
Doğumdan sonra ana, baba ve yavruları ayrı yerlere giderler. Toplu
olarak yaşamayı da bilmezler ve dış tehlikelere karşı birleştikleri
görülmemiştir. Belirli beslenme düzenleri de yoktur. Başka hayvanlarla
birlikte yaşarken onların getirdikleri yiyeceklerle geçinirler. Kendi
başlarına kaldıkları zaman genellikle yemek yemeyi unuturlar. Bütün
huyları taklit esasına dayandığı için, başka hayvanların yemek yediğini
görmezlerse, acıktıklarını anlamazlar. (Bu sırada çok zayıf düştükleri
için avlanmaları tavsiye edilmez.) İçgüdüleri tam gelişmemiştir.
Kendilerini korumayı bilmezler. Fakat, gene taklitçilikleri nedeniyle,
başka hayvanların dövüşmesine özenerek kavgaya girdikleri olur. Şimdiye
kadar hiçbir tutunamayanın bir kavgada başka bir hayvanı yendiği
görülmemiştir. Bununla birlikte hafızaları da zayıf olduğu için, sık sık
kavga ettikleri, bazı tabiat bilginlerince gözlenmiştir. (Aynı
bilginler, kavgacı tutunamayanların sayısının gittikçe azaldığını
söylemektedirler.) Din kitapları, bu hayvanları yemeyi yasaklamışsa da,
gizli olarak avlanmakta ve etleri kaçak olarak satılmaktadır.
Tutunamayanları avlamak çok kolaydır. Anlayışlı bakışlarla süzerseniz,
hemen yaklaşırlar size. Ondan sonra tutup öldürmek işten bile değildir.
İnsanlara zararlı bazı mikroplar taşıdıkları tespit edildiğinden,
Belediye Sağlık Müdürlüğü de tutunamayan kesimini yasak etmiştir.
Yemekten sonra insanlarda görülen durgunluk, hafif sıkıntı, sebebi
bilinmeyen vicdan azabı ve hiç yoktan kendini suçlama gibi duygulara
sebep oldukları, hekimlerce ileri sürülmektedir. Fakat aynı hekimler,
tutunamayanların bu mikropları, kasaplık hayvanlara da bulaştırdıklarını
ve bu sıkıntıdan kurtulmanın ancak et yemekten vazgeçmekle
sağlanabileceğini söylemektedirler. Hayvan terbiyecileri de
tutunamayanlarla uzun süre uğraşmış ve bunları sirklerde çalıştırmak
istemişlerdir. Fakat bu hayvanların, beceriksizlikleri nedeniyle hiçbir
hüner öğrenemediklerini görünce vazgeçmişlerdir. Ayrıca birkaç sirkte
halkın karşısına çıkartılan tutunamayanlar, onları güldürmek yerine
mahzun etmişlerdir. (Halk gişelere saldırarak parasını geri istemiştir.)
Filden sonra, din duygusu en kuvvetli olan hayvan olarak bilinir.
Öldükten sonra cennete gideceği bazı yazarlarca ileri sürülmektedir.
Fakat toplu, ya da tek gittikleri her yerde hâdise çıkardıkları için,
bunun pek mümkün olmayacağı sanılmaktadır. Başları daima öne eğik
gezindikleri için, çeşitli engellere takılırlar ve her tarafları yara
bere içinde kalır. Onları bu durumda gören bazı yufka yürekli insanlar,
tutunamayanları ev hayvanı olarak beslemeyi de denemişlerdir. Fakat
insanlar arasında barınmaları -ev düzenine uymamaları nedeniyle- çok zor
olmaktadır. Beklenmedik zamanlarda sahiplerine saldırmakta ve evden
kovulunca da bir türlü gitmeyi bilmemektedirler. Evin kapısında
günlerce, acıklı sesleriyle bağırarak ev sahibini canından
bezdirmektedirler. (Bir keresinde, ev sahibi dayanamayıp kaçmışsa da,
tutunamayan, sahibini kovalayarak, gittiği yerde de ona rahat
vermemiştir.) Şehirlere yakın yerlerde yaşadıkları için, onları şehrin
içinde, çitle çevrili ve yalnız tutunamayanlara mahsus bir parkta
oturtarak, sayılarının azalmasını önlemeyi düşünmenin zamanı artık
gelmiştir.*»



Kaynakça:\
-- 'Tutunamayanlar'dan yapılan tüm alıntılar İletişim Yayınları
tarafından yayınlanan 19. basımdan inceleme amacıyla alıntılanmıştır.\
-- Berna Moran, Türk Edebiyatı'na Eleştirel Bir Bakış, İletişim
Yayınları\
-- Asım Bezirci, Türk Romanları, Milli Eğitim Bakanlığı Yayınları

![oğuzatay](/img/ky02_15_oguzatay.jpg)
