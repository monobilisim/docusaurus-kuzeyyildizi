---
title: "pusula - vedat kamer & zafer yalçınpınar"
slug: "pusula-vedat.kamer"
tags: ["anlatı","vedat kamer","zafer yalçınkaya", "sayı: yedi" ]


---
«Şiir neyse odur, anlaşılmasa da, anlaşılsa da.» -- Melih Cevdet Anday
(Çerçeve, Nisan 1989)
:::

**I / h , a , r , f , l , e , r**

Gecenin sessiz karanlığı beni terletiyor. Şakaklarımdan damlayan
harfler, kâğıtların masum beyazlığına tecavüz ediyor. Sonra harfler
birikiyor ve kelimelere dönüşüyor. Ardından kelimeler birleşerek cümleye
teşebbüs ediyor. Yazının armonisi sürekli değişiyor. Her saniye, her
dakika, her saat, tik tak, tik tak, tik tak.\
Gecenin karanlığında, harfler damlıyor şakaklarımdan kâğıtların masum
beyazlığına...\
H,a,r,f,l,e,r k,e,l,i,m,e,l,e,r,e k,e,l,i,m,e,l,e,r c,ü,m,l,e,l,e,r,e
d,ö,n,ü,ş,ü,y,o,r...\
Gece vardiyasında çalışan makineler gibi...\
Bir mum var, gece lambasının repliklerini sayıklayan. Emektar mum,
masanın sol tarafına dikilmiş, ağlaya ağlaya, tükene tükene çalışıyor.
Güzel, nostaljik, derin, ilkel ve sarhoş mum ışığı. O narin mum
ışığım... İçimdeki "ben"lerin gölgelerini duvarlarıma yansıtıyor.

"Güneş dediğin kocaman bir mumdur ve bu yazıdaki karamsarlığı ancak
güneş aydınlatır!" diye düşünüyorum. Kalemim yere düşüyor, içimden almak
gelmiyor.\
"Gel" diye bağırsam, beni işitemez. Güneş ışığı için sabahı beklemek
gerekiyor. Güneş ışıkları, şu an beni duyamayacak kadar uzaklarda bir
yerlerde dans ediyordur. Ancak yarın sabah seslenebilirim onlara.\
Kurallar böyle, yapacak bir şey yok. Ancak diğer insanlar yataklarından
kalktıklarında ve hayat başlayınca Güneşi görebilirim. Sabah olunca,
işbaşıyapankravatlar, üçtanesibirmilyonişportacılar,
Fenerbahçenasılkoydular, üçüncüvitestearabayıkaldıranlar,
perdeleriniçokbeğendimler, dolarnekadaroldular, seniseviyorumlar,
karıcımbengeldimler, allahrazıolsunlar, birbardakçaydahalar,
ilkdersegirmeyelimler, sarmaşdolaşlar, sahildeiçelimler,
sigarayıbırakmalısınlar, marsoldunlar, ateşinvarmılar, senmanyakmısınlar
başlayınca sesimi duyurabilirim Güneşe.\
Kurallar böyle, yapacak bir şey yok. Güneşe söyleyecek birçok sözüm var,
ama sabahı beklemem gerek. Sabah olana kadar gecenin sessiz karanlığı
beni terletecek ve şakaklarımdan harfler damlayacak kâğıtların
masum beyazlığına...

**II / yağmur**

*«Zaman, azaltıcı yönde işlemeyecek bizim ilişkimizde; azaltan
isimlerdir.» -- 19 Eylül 2002*

«son maviyle yetineni ilk sen terk et\
bulmak yitirmeye başlamaktır\
derinlikte nasıl akılır onu ara\
                -- *deniz en eski yalnızlıktır*»

Aziz Kemal Hızıroğlu

Sensiz geçti sonbahar. Kış yağmurlarını biriktiriyordum, sen telefonla
arayıp artık yazamadığını söyledin. Sinirinden fazla konuşamadın, oysa
ben hangi şehre kaçacağımıza karar vermiştim. Yolda sana anlatmak için
yeni masallar öğrenmiştim. Masallar bittiğinde bahçendeki çiçekleri
anlatacaktın bana. Lalelerini sulamayı sürdürüyor musun? Yağmur
bulutları hâlâ evinin üzerinde mi dolanıyor? O kediyi bulduğumuz günü
hatırlıyor musun? Gözleri yeni açılmıştı, yürüyemiyordu. İsmini
koyamadan ölmüştü.

Seni aradım, her gece aradım. Uykular beni sende kaybetti. Yüzünü
döktüğün sokaklarda insanlar nedenlerini ezerken buldum seni.

Çıkış müziği çalıyor. Birlikte düşelim.

**III/ mezar**

*«Artık buraya yazmanı istiyorum. Yine yazman lazım. Benim de!
Ağlayacağım şimdi.» -- 19 Kasım 2002*

kömür saçlarını dolamışsın geceye\
intiharlarıma aldırmıyor yıldızlar\
kan dökülüyor sözlerinden\
şiir ben'in olmadığı yere kaçmış

Beni götüreceğin mezarların sayısı arttı. Gittikçe garipleşiyoruz!
Anlayabiliyorum: «Artık üzerime yağmur yağmıyor» dediğin günü
hatırlıyorum, sanırım aynı acıydı. Dün masamdaki bütün beyaz kâğıtları
güneşin altına koydum, yalnızlık kâğıtları sarartıyor. Bir cinayet
gerekli: Ben ölmeli(yim).
