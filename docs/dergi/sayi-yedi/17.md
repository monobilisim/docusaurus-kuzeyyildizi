---
title: "sevilmeyen - erkan doğanay"
slug: "sevilmeyen-erkan.doganay"
tags: ["şiir","erkan doğanay","sayı: yedi"]
---

I

Doğup eksildiğimiz yerde\
Etrafımızı çevreleyen\
O medar iklimde\
Elimizde\
Eteğimizde\
Pek sevmezler bizimkileri\
Soba bacalarının uzun direkleri dibinde.

II

Ardımızda kuru ayaz sözler;\
Duyarız\
Üç kağıtçı dediklerini\
Serseri\
Çırpıcı derler\
Yine duyarız\
Ve durmadan kamburlaşan sırtımız\
Eski naçar bir gömlek eğninde\
Serilir gözlerimiz\
Ayaklarımızın pençesine.

Utancımızdan değil eğikliğimiz\
Eğilmemiz utanılacak bir iş değil\
Biz dünyadan teğet geçenlerdeniz.

III

Doğup eksildiğimiz yerde\
Pek sevmezler bizimkileri\
Taşa tutulur kapılarımız her gece\
Kazasız belasız\
Düşman edildiğimiz sipere\
Eksik değilse de güneş\
Anca girebiliriz gönlümüzce

Karadan bile kan akıtan kar\
Bardan bardan yağar üstümüze\
Yağan yağmur dilsiz\
Taşan nehir sanki bizim işimiz\
Oysa bu hummalı yolculukta\
Sürüklenip ufalanan da biziz

IV

Doğup eksildiğimiz iklimde\
Pek sevmezler bizimkileri\
Yamaçlarından geçtiğimiz evlerin\
Camda vurulmasın diye sureti\
Toprağa gömeriz gölgemizi\
Yine de yetişemez boyumuz\
Kendi gerdeğinden sürülüp\
İffeti mahfuzmuş gibi\
Nadasa bırakılmıştır erkekliğimiz.

V

Onlar;\
Siyah -- beyaz\
Ve sarı renkleriyle\
Prangaya vurmuşlardır derimizi\
Gören serenini çevirsin diyedir niyetleri\
Kızıp\
Kızamadığımızdan değil\
Sırf bu yüzden\
Sevmeyi ertelemiştir yüreğimiz\
Nefretse;\
Sırt çevirmişiz yüzüne\
Körlüğümüz duygusuzluğumuzdan değil\
Açız her ikisine de...


![heykel](/img/ky07_25_erdalates.jpg)