---
title: "yolda - arzu çur"
slug: "yolda-arzu.cur"
tags: ["öykü","arzu çur","sayı: yedi"]


---
*Isırgan soğuk çatlayan ellerini yaladıkça, arkana bakıp, uluyarak sana
doğru koşuşturan kurt sürüleri arıyorsun. Çocukluğunun hayalleri arasına
sakladığı bir dağ başı yolu. İnce ve ulaşılması zor tepeler. Çorak,
ağaçsız, madensi ve ıssız.*

Yağıyor kar. Hep de ıssız yollarda tipiye çevirerek. Otobüsün içi hep
soğuk. Ellerim hep üşüyor. Bir de ayaklarım. Bir de burnumun ucu. Ne
yaparsam yapayım, ısıtamıyorum.

Bu karda, bu tipide inip yürümek mümkün olsa, kardeşimle ben el ele
tutuşup yürüyüversek, daha çabuk ulaşacağız Diyarbakır'a. Hatta bir
kızağımız olsa daha da eğlenceli geçecek yolculuk.

Huysuzluğum tutuyor. O beyazlıkta yürüyemediğim için kardeşimi
tekmeliyorum. Saçıma asılıyor. Yüzüne tırnaklarımı geçiriyorum. Yan
koltukta oturan annem «Yapmayın» diyor. Kötü kötü bakıyor bize. Yola
çıktığımızdan beri hep yapmayın diyor. Her yapmayın bir öncekinden daha
az etkili oluyor. Ara sıra sesini yükseltip yapmayınların etkisini
artırmayı deniyor.

«Sıkıldım» diyorum anneme. Annem sesini çıkarmıyor. Yanında oturmakta
olan babam bir sigara daha yakıyor. Babamın sigarası Silahlı Kuvvetler.
Annem «Bir sigara da bana versene» diyor. Otobüsün içi sigara dumanı
kokuyor boydan boya. Koltukların nemli kokusuna yapışmış.

*Sivri kayaların ortalarına doğru açılan bir yolda durmuştu otobüs. İki
gün sürer İstanbul - Diyarbakır yolculuğu. Oysa şimdi üçüncü gün yolda
ve hâlâ Diyarbakır uzakta.*

«Sıkıldım» diyorum yeniden. «Ben de sıkıldım» diyor kardeşim. Annem
babama bakıyor bizi yanıtlaması için. Babam pencereden bakıyor. Annem
içini çekiyor. «Hadi biraz oynayın» diyor. «Ne oynayalım?» «İsim-şehir
oynayın.» «Bu bilmiyor ki» diyorum kardeşimi gösterip, «anne sen
oynasana benimle.» «Başım ağrıyor» diyor annem, «babana sor.» Kardeşim
«Ben biliyorum, benimle oyna» diyor. «Bilmiyorsun işte» deyip bir daha
tekmeliyorum onu. Bu kez saçıma yapışmak yerine annemin göremeyeceği
taraftaki koluma bir çimdik atıp bağıra bağıra ağlamaya başlıyor. «Anne
şu ablama baksana yaaa!» Annem gözlerini iyice açıp bağırıyor: «Bak çok
fena yaparım seni»

Yapamaz işte biliyorum. Otobüsteki onca insan bana koruma sağlıyor.
Kardeşimi ısırıyorum dönüp: «Pis müzevir!» Çığlıkları artıyor. Annemin
gözlerindeki çılgın bakış da. Babamı da kapsayan bir «Yeter artık!»
bakışı bu. Ben de öyle bakacağım işte. Bu otobüsteki herkese,
karıncalanmış ayaklarıma, tutulmuş dizlerime, bu kokuya ve soğuğa yeter
artık! Koşmak istiyorum! Halıya uzanıp kitap okumak istiyorum!
Arkadaşlarımla evcilik oynamak istiyorum!

Arka koltuktan bir el uzanıyor. Soyulmuş bir mandalina. Buruş buruş bir
kadın yüzü. Çenesinde ve yanağında mavi lekeler var. Dövme. Korkuyorum.
Koltuğuma büzülüyorum.

\- Alsana kızım, diyor annem.\
Omzumu silkiyorum. Gözlerimi sımsıkı kapatıyorum. Kadının eli iyice
uzanıyor, kokusunu alıyorum buruşuk elinin. Bir de soymuş üstelik. Almam
o mandalinayı!

*Hep ikram ediyorlar. Hep veriyorlar. Karpuz kesiyorlar tepeleme.
Kokmuştur deyip kebaplar, yufkalar gönderiyorlar çocuklarıyla. Sen
hiçbirini yemiyorsun. Annenin elinden çıkmamış yemeği yiyemiyorsun. Aç
kalıyorsun. Dizlerin fırlıyor sıska bacaklarından. Yüzün süzülüyor,
gözlerin kocaman kalıyor yüzünde.*

\- Hep böyle yapar, kusura bakmayın, diyor annem, kadına. Sesinde
kızının mızmızlığından utanan bir hal var.

Yaşlı kadınının çatlamış sesini duyuyorum. Ne dediğini anlamıyorum.
Annem de anlamıyor. Daha genç bir kadın sesi karışıyor konuşmaya. Yaşlı
kadının kızı olmalı.

\- Haklıdır kız, canı sıkılıyor elbet daracık yerde. Yol da çok uzadı bu
sefer. Allah vere de sağ salim varabilsek Diyarbakır'a.\
- Vallahi öyle, bir an önce varsak şuraya. Canımdan usandırdı bunlar
beni.\
- Öyle deme bacım, çocuktan kıymetli ne var? İki tane mi senin?\
- İki tane, iki tane. Allah eksikliklerini göstermesin ama başka da
vermesin.\
- İkisi de kızdır. Oğlan istemezsin?\
- Yok bizde öyle kız çocuk, oğlan çocuk. Bunlar sağlıklı ya, mühim olan
o.\
- Bende sekiz tane var Allah bağışlarsa. Altısı erkektir.\
- Maşallah! Nasıl bakıyorsunuz onca çocuğa?

*Ne kadar çok çocuk var o mahallede. Üç katlı taş bir binada
oturuyorsunuz. Yaz günlerinde ev sahibinin deli oğlundan korkarak
bahçede oynuyorsunuz. Yıllar sonra bir gün o adama neden deli dendiğini
düşündüğünde, delilik sebebinin saçını uzatmak olduğunu fark edip
güleceksin. Mahalleli -ve baban- o yüzden deli diyor ona. Bu sıfat
çocukları bahçedeki fidanlardan uzak tuttuğu için hiç sesini çıkarmıyor
o da.*

Arka koltuktaki kadınla annemin konuşması devam ediyor. Zaten otobüste
can sıkıntısından herkesin çenesi açılmış. Arka sırada dizim dizim
oturup, aralıksız sigara içen suskun erkekler bile konuşuyor şimdi.
Şoför oflayıp pufluyor. Kasetten yükselen bol acılı bir türkü. Bir
uğultudur gidiyor içerde.

«Vah gariip!» diyor kadın. Babamın asker olduğunu, Diyarbakır'da tek bir
akrabamız olmadan «kimsesiz» yaşadığımızı duyunca böyle söylüyor
kadınlar anneme: «Vah gariip!» Keyfim yerine geliyor, tanıdık bir espri
bu aramızda. Kardeşimi dürtüyorum. Kıkırdıyoruz. Kulağıma eğiliyor
kardeşim: «Vah gariip!» diyor.

*Erkekler geliyor önce. Eşyaları tutup tutup taşıyıveriyorlar içeri:
«Hoş gelmişsiz gurban! Bi ehtiyacığız olursa çekinmeyesiz sakkın.»
Ardından kadınlar doluşuyor eve. Hepsinin elinde birer tepsi. İlk orada
duyuyorsunuz bu sözü: «Demek ta İstanbol'lardan geliysiz ha bacım?
Kimiiz kimseyiz yohtur buralarda? Vah gariip!»*

\- Hadi isim-şehir oynayalım, diyorum kardeşime.\
Kızgınlığım geçmiş. Az önce beraber güldük ya.\
- Sen say.\
A-B-C-Ç... sayıyorum içimden.\
- Dur!\
- Ğ\
- Yaa hep böyle yapıyorsun ama! Bir daha say hadi.

*Diyarbakır'a ilkokula başlayacağın yıl taşındınız. 1970'ler olmalı.
Saçlarını maşayla kıvırdı annen, uçlarına iki koca fiyonk bağladı. Beyaz
yakan kolalı, dizlerine kadar beyaz çoraplar, siyah önlük. Ağlamadın.
Öğretmen çocuklara şarkı söyletti. Ezberleyiverdin. Akşam eve dönerken
yanındaki yeni arkadaşlarınla beraber delilo söylüyordunuz.*

Leyla. Lüleburgaz. Lale. Lama. Lamba. Lüksemburg. Doldurdum önümdeki
kâğıdı. Kardeşimi bekliyorum. Yavaş yavaş yazmasına kızmıyorum. Ne kadar
sabırlı ve iyi bir ablayım ben. Üçüncü sınıfa gidiyorum ama birinci
sınıftan bir kardeşle isim-şehir oynayacak kadar alçakgönüllüyüm.
Sınıfının birincisi kardeşimi hiç kıskanmıyorum ki ben.

\- Lama diye bir hayvan yok, uyduruyorsun.\
- Aptal! Var tabii, resmini gördüm. Deveye benziyor.\
- Sensin aptal, hem de yalancı.

Saçlarına asılıyorum hırsla. Yalancı değilim ben. Hayvanlar
Ansiklopedisi'nde gördüm lamayı. Güney Amerika'da yaşıyor.
Tükürüyor kızınca.

Kardeşimin saçları elimde kalıyor. Fazla ileri gittim. Avaz avaz
bağırıyor. Annem kardeşimi kucağına alıyor. Bana da «Eve bir varalım
görürsün sen» diyor. Bunu söyleyince annem, otobüs denen cehennemden
kurtulup sıcaklığına kavuşacağım ev de başka cehennem oluyor. Annemin
tehdidi sıkıntımın sona ereceği umudunu alıveriyor elimden.

\- Ama bana yalancı dedi. Lama var işte, gördüm resmini. Ben de
ağlıyorum şimdi.

Babam bir of çekiyor. «Susun!» Susmuyoruz. Otobüste bizden başka birkaç
çocuk daha var. Onlar da bir sebep bulup ağlamaya başlıyor. Sesimiz
teybin de, konuşan büyüklerin de sesini bastırıyor. «Tımarhaneye
döndürdünüz ortalığı yahu!» diyor babam.

Ağlayarak anneme sarılmaya çalışıyorum. «Bi daha yapmıycam annecim,
valla yapmıycam. Söz!» Kardeşim annemin kucağında olmanın güvencesiyle
ittiriyor beni.

İşte böyleyim gerçekte. İstenmeyen, kötü bir çocuk. Öyle zavallı
hissediyorum ki kendimi, bu sefer hiç bağırmadan cam kenarına sokulup
sessizce ağlıyorum.

Babam kalkıp yanıma geliyor. Kucağına alıyor beni. Yanağımdan öpüyor.\
- Hadi bak az kaldı. Üzmeyin artık annenizi.\
Sakalları yanağımı acıtmıyor hiç. Canım babam benim.

*Baban askerleri «Aslan» diye çağırıyor. Yanına gelip selam veriyorlar:
«Buyrun komutanım!» Bütün askerlerin adının Aslan olmasına şaşıyorsun.
Bunu babana söylediğinde kahkahalarla gülüyor. Çok bozuluyorsun.*

\- Keşke kuşetliyle gelseydik, diyor annem babama\
- Söyledik ama dinletemedik ki sözümüzü. İki gün erken çıksaydık tren
vardı işte.\
- Ne yapayım, çok özlemişim kardeşimi. Yılda bir kere görüyorum.

Trenle yolculuk etmeyi seviyorum. Yataklı vagonlarda kalıyoruz.
Kardeşimle üst ranzada kimin yatacağı konusunda kavga ediyoruz. O sırf
inadından kavga ediyor benimle. Aslında yere düşmekten korkuyor.
Biliyorum. Bir kez «Hadi sen çık yukarı» dedim denemek için, «Vazgeçtim,
sen yat o pis yerde» dedi.

Keşke trende olsaydık şimdi. Araya çıkar koşardım. Daha çok çocuk oluyor
hem trende. Arkadaş bulurdum, oynardık. Ayaklarım acıyor burada. Üstelik
acıktım. Babamın kulağına fısıldıyorum bunu. Babam anneme söylüyor.
Annem çıkarıp bir elma veriyor bana. «Patates ekmek yok mu?» «Biraz
sonra» diyor annem. «Sık dişini. Az ilerde mola vereceğiz.»

Bir bu eksikti. Dağ başında aç kalacağım. Açlıktan öleceğim. Dudağım
bükülüyor kendiliğinden, ısırıyorum. Babamı üzmemek için ağlamayacağım.
Arkadaki teyze konuşmalarımızı duymuş olmalı. «Dur sen gurban» diyor,
«bekle az.» Annesine anlamadığım bir şeyler söylüyor.

Yaşlı kadın elinde dürüm yapılmış yufka ekmeğiyle yanı başımda
beliriyor. Anlamadığım o dilde bir şeyler söylüyor gülümseyerek. Eliyle
önce yufkayı, sonra ağzını işaret ediyor. Parmaklarını birleştirip elini
aşağı yukarı sallıyor. Bunu yaparken bir yandan «Mmmhhh!» diyor. «Çok
güzel bu ekmek» demeye çalışıyor bana. Saçlarımı okşuyor uzanıp.
Büzülüyorum babamın koynunda. Annem kaş göz ederek ekmeği almamı
istiyor. «N'olur almayayım annecim» diyorum ben de ona bakışlarımla.
«Bunu sen yapmadın ki.»

*«Bizim suçumuz değil» diyorsun annene. «Bakkal ekmek deyince pide
veriyor işte. Öbür ekmekten vermiyor.» Annen bir hışım bakkala gidiyor,
elinde ekmekle gülerek geliyor geri. «Bunun adı somunmuş burada, öyle
isteyin siz de.»*

Annemi daha fazla kızdırmadan alıyorum teyzenin verdiği ekmeği. «Hani
teşekkür?» diyor babam. «Teşekkür ederim» diyorum. «Evet, teşekkür
ederim. Siz iyi insanlarsınız biliyorum ama hastayım ben. Bir başkasının
yaptığı yemeğe elimi süremem. Midem bulanır sonra. Zaten yemek yemeyi de
hiç sevmiyorum. Annem bana patates kızartıyor. Sadece onu seviyorum.
Babama sorun isterseniz. Bir köfte yedirebilmek için ne diller
döküyor bana.»

Bütün bunları teyzeye söylemiyorum elbette. Çünkü ne zaman bir ikramı
geri çevirsem «Ayıp bir şey bu yaptığın» diyor annem. «Ne demek midem
bulanıyor? Hasta olduğunu da nereden çıkardın hem?» O yüzden teyzeye
bunları söylemiyorum. Teşekkür edip, yediğimi göstermek için ağzıma
götürüyorum peynirli dürümü. Teyze cıvıl cıvıl bir sesle bir şeyler
söylüyor kızına beni işaret edip.

\- Gel biraz bizim kucağımızda otur, ister misin? diyor kızı.

Kafamı iki yana sallıyorum hızla: İstemem!

\- Hadi kızım, git biraz da orada otur. Derslerini anlatırsın teyzelere.
Bak, çok sevmişler seni. Hem annenin de kolu yoruldu kardeşini
taşımaktan. Buraya yatırırız biraz.

Demek babam da istemiyor artık beni. Ne mutsuz bir çocuğum ben Allah'ım.
Kardeşimi kolluyorlar hep. Ne zaman kavga etsek onun tarafını
tutuyorlar. Neden getirdin beni bu dünyaya?

Annemin kucağında uyuyakalan kardeşime bakıyorum hınçla. Gitmeyebilirim
arka tarafa ama aklıma bir kurnazlık geliyor. «Madem öyle bu ekmeği de
buraya dönünce yerim» diyorum. «Fesuphanallah!» çekiyor babam.

*Babana şark hizmeti çıkınca annen çok ağladı. Kuyruklardan söz edildi
ona, yolun çok uzak olduğundan, kıtır kıtır kesilseniz haberinizi on beş
günden önce alamayacaklarından. Oysa öyle olmadı. Yeşil bir kentti senin
Diyarbakır'ın. Teyzelerle amcalar sizi hep kolladı. Annene «emanet»
dediler. Baban nöbete kaldığında akşamları «Yenge korhmayasan sakkın,
biz burdayız ha» dediler kapıya gelip. Minibüste «bacı»nın yanı hep boş
kaldı. Kimse başını kaldırıp yan gözle bakmadı ona. Ne gördüyseniz
hürmetten, acımadan, kollanmaktan, sevgiden ibaretti.*

Yumuşacık bir kucakta açıyorum gözlerimi. Hava aydınlanmaya yüz tutmuş.
Otobüs durmuş. Zıplayıp oturuyorum teyzenin kucağında.

\- Uyandın mı gurban?\
- Uyandım. Neden durduk?\
- Teker patlamış.

Yüzümü cama yapıştırıyorum. Kar durmuş. Beş-altı adam var tekerle
uğraşan. Aralarında babamı görüyorum. Yaşasın. Aşağıya ineceğim.

Kardeşim hâlâ uyuyor. Zaten o bir uyudu mu top atsalar uyanmaz. Nasıl
kıskanacak aşağıya indiğimi duyunca. Annem de uyuyor. Gitme
diyemez bana.

«Bi dakka» diyorum teyzeye. «Nereye?» diyor. Yalan atıyorum:
«Çişim geldi.»

Babam beni görünce kızacak, biliyorum. Olsun. Ona da «çişim geldi»
derim. Azıcık dışarıda dursam yeter bana. Biraz nefes alırım, belki
koşarım bile.

Gidip elini tutuyorum babamın. Kızmasına fırsat kalmadan aynı yalanı
söylüyorum. Sesini çıkaramıyor. Tam o sırada köpekleri görüyorum.\
- Baba, köpeklere bak!

Babam «Çabuk yap çişini» diyor sadece. Diğer amcalara bir şeyler
söylüyor. «Hep olur buralarda» diyor amcalardan biri. «Gelmezler,
merah etme.»

Köpeklerden en önde olanı başını havaya kaldırıp uluyor. Ne kadar büyük
köpekler ama bunlar. Sesleri de bir garip. Hava çok soğuk da ondan mı
böyle kızgınlıkla bağırıyorlar?\
- Yazık di mi baba onlara da? Üşüyorlardır di mi?\
- Hıı, çok yazık. Hadi gir bir an önce içeri, sen de üşüyeceksin.

Teyzenin verdiği dürümden kurtulmak geliyor aklıma.\
- Baba aç bu köpekler, dürümü onlara verelim mi, hı?\
- Tövbe, tövbe!\
Tekeri onaran amcalar gülüyor bana. «Hadi gir içeri çabuk» diyor babam.
Kös kös otobüse biniyorum yeniden.

*Ne zaman hava bozulsa, için üşüse o kurt sürüsü gelecek aklına artık.
En öndekinin havaya dikilmiş başı. Otobüsün patlamış tekerleği. Uçsuz
bucaksız görünen o beyazlıkta tekeri onarmak için uğraşan bir
avuç insan.*

Kardeşim iki koltuğu da kaplamış. Annem öbür ikili koltuğa uzanmış.
İkisi de uyuyor hâlâ. Yanlarına gidersem uyanacaklar. Teyze parmağını
dudağına götürüp «Sus» diyor bana. Eliyle gel gel ediyor. Utana sıkıla
tekrar kucağına çıkıyorum.\
- Yaptın mı çişini?\
- Hııı!

Yapamadım. Yoktu ki zaten. Babam hemen yukarı çıkardı beni. Koşmama izin
vermedi. Somurtacağım işte ben de.

\- Ne yapirler dışarda? Teker olmuştur?\
- Bilmem. Babam köpekleri görünce hemen yukarı çıkardı beni.\
- Ne köppegi gurban? Bu ıssız yerde köppeg mi olir? Gurttur onlar.

Ben kurtları gördüm demek! Onun için babam aşağıda durmama izin vermedi.
Ya gelirlerse babam aşağıdayken? Ya yerlerse onu? Sonra annemi yerler.
Kardeşim tombul. Onu da yerler. Ben sıskayım belki beğenmezler beni. Ama
açlarsa çok, beni de yerler.

Ağlamaya başlıyorum.

\- Şşşt! Herkesi uyandıracağsan! Ne var durup dururken ağlayacah?\
- Ya babamı yerse kurtlar? Gelsinler teyze, ne olur git söyle babamlara.
Otobüse binsinler.\
- Delinin zoruna bah! Gız, bu kadar çoh insanın yanına yanaşır mı hiç
gurtlar? Bişey olmaz, merahlanma a gülüm.

*Yıllar sonra bir gün genç bir adam masada yanına oturup ağlayacak.
Sarhoş. «Yanımda vurdular arkadaşımı abla» diyecek sana. «Nasıl acı
bilemezsin. Gözünün içine bakarken can verdi.» Yumruğunu masaya vuracak.
«Orası senin bildiğin yer değil artık.» Oysa iki yıl önce «ora»ya
giderken sıkı sıkı tembihlemiştin ona: «Ben zamanında aptallık edip
yememiştim, aman sen kaçırma teyzelerin sana vereceği çiköfteleri, sac
ekmeklerini, kebapları. Hâlâ duruyorsa Şeyhmus'a git. Baklava ye.»*

\- Açmısan? Bi dürüm daha yer misen?

Hem de nasıl açım teyzecim. Ama yemem o dürümden. Annemin patatesli
ekmeğinden olsa yerdim. Ama o dürümden yiyemiyorum işte. Ayıp, biliyorum
ama elimde değil.

\- Yemem, teşekkür ederim.\
- Ama bah yemezsen büyümezsen. Sonra böyle güççüg galırsan. Bak gurtlar
ne gadder büyük. Neden? Hı? Her şeyi yemişler de ondan.\
- Teyze, onlar bizi de yer mi?\
- Seni begenip yemezler. Bacini bilmem ama.\
- Onu da yemesinler!\
Ağlıyorum işte teyzecim. Kardeşimi kurtlar yemesin. Beni kızdırıyor hep.
Benden daha akıllı. Annemle babam onu daha çok seviyor. Ama kurtlar
kardeşimi yemesin. Ben onsuz ne yaparım?

\- Ağlama ha gurban. Aaa, tüh tüh! Şagga yaptim gız! Gorhma gurtlar
yemez gardaşını. Ama sen şu elmayı yiyiver bari.

Bilmediğin o dilde küfürler savurarak peşinden koşturuyorlar kardeşinin.
Hepsi erkek. Ellerinde çatapat. Kızın kafasına geliyor çatapat, ortalığı
yanık bir saç ve et kokusu alıyor. Taşı yapıştırıyorsun sen de
kafalarına. «Polise söyleyeceğim hepinizi!» Çocuklar taş değil ama polis
korkusundan kaçıyorlar. Kardeşin ağlıyor. Sarılıyorsun ona: «Ağlama, yok
bir şey.» Kardeşinin başındaki o bir lira büyüklüğündeki yanık yerden
saç çıkmayacak bir daha.

Suçlusu sensin o yaranın. Verdikleri ekmeği yemedin! Kestikleri karpuza
elini sürmedin! Kapanmayacak o yüzden kardeşindeki yara da!


![trenrayı](/img/ky07_23_zaferyalcinpinar.jpg)