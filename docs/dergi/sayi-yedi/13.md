---
title: "barış için dört dize!"
slug: "baris.icin.dort.dize"
tags: ["şiir","sayı: yedi"]

---
Barış dörtlükleri bir aylık bir çalışma sonucunda toplandı. Türkiye'nin
yanı sıra Almanya, Hollanda ve Yunanistan'dan da şairler emeklerini
bizimle paylaştılar. Bu dörtlüklerde ortak bir sözü farklı
seslerden duyacaksınız.

Bu çalışmayı yaparken dünyanın başka ülkelerinde de barış şiirleri
etkinlikleri yapıldığını duyduk. Aklın yolu bir değildir evet. Ama ölüme
karşı hayat söz konusu olduğunda aklın yolu da birleşir: Savaşa karşı
barış, ölüme karşı hayat.

![savaşahayır](/img/ky07_16_savasahayir.jpg)

Barışı seçiyoruz biz. SAVAŞA HAYIR!

*Ey şairleri Türkçenin\
Iraklı çocukların sesiyle\
Söyleyin: Şiir barıştır*\
                                     ― Kuzey Yıldızı

**Savaştan Kalanlar ve Barış / Saygın Akbaş**\
yılda bir kez, masal aynalarından geçiyor\
prens ve nazlı, gümüş\
bir tay, kanatlarını takıyoruz,\
annemiz gözlerini siliyor

**Nebahat Akın**\
yoksulu öldürmek için çabalıyorlar\
petrolü başka yerde bulamıyorlar\
bomba barut birikti satamıyorlar\
barış isteyenler çok atamıyorlar

**Irak'sanan Kıyım / Bahar Mucuk Alkan**\
Top atıyor son umutlar da (kurşun döktürmeli bencilliğimize),\
evrenin cüruflu çatlaklarında asitle yıkanmış çocuk yüzleri.\
Bağdat'ta bir gömüt-evin tavanında yürüyoruz,\
aşağıdan ölü bir annenin ninnisi.

**Irak / İlhan Atasoy**\
Amerika ne kadar\
Geri çekilirse\
Savaş o kadar\
Irak olur

**Erol Ateş**\
Ben önce hayatı sevdim\
dostlarımı, arkadaşlarımı, aşkımı sevdim\
kardeşçe paylaşmayı sevdim\
Ve tüm sevdiklerim için savaşı ve ölümü sevmedim

**Mevlüt Aşar**\
Eser Batı'dan şiddetin rüzgârı\
Ateşle zulüm sarar Doğu'yu\
Tutulur dilimiz, konuşur silahlar\
Ölümle gelir mavi şafaklar

**Cengiz Bektaş**\
Doğadan sevgi damıtır insan\
Damla damla\
Işık alnımıza\
Sevgiden barış

**Cenk Bölük**\
Sumo güreşi kadar\
Kısa olsa savaşlar\
Barış olurdu belki adı\
Dünyada doğan tüm çocukların

![tank](/img/ky07_17_seansutton.jpg)

**Savaş Barında Kanlı Kadehler / Furkan Cumhur Çakır**\
savaş bar'da dün akşam bir kadeh kan içildi\
soğuk damgası kefenlere düşmüş soğuk gecenin\
barış meyhanesinde dün akşam kadehlerde sevgi\
tokuşturuyorduk elimizle ve kulaklarımızda ölen çocukların sesi.

**Dinç Çoban**\
asker değil, kitap göndermeli\
bir de şiir\
kumanya niyetine\
cepheye...

**Arzu Çur**\
Bağışlasın bizi petrol kuyuları\
Uğruna savaşmadığımız yüksek idealler\
Kardeşlerimiz de bağışlasın bizi ölmediğimiz için:\
Biz aşk özürlüyüz.

**Balarıları ve Eşekarıları / Sedat Demirkaya**\
Toprakla uğraşanı zayıf sandılar\
Yiğit yetiştiren anayı güçsüz\
Eline silah geçirenler haramiliğe soyundular\
Sefilliklerinden çocuklar utanacak yarın\
Aynalarından uzak duran zalim eşekarılarının

Aşkı neden kutsamıştık biz\
Unuttun mu?

**Özge Dirik**\
kafalarınızı kumdan çıkarıp\
namlularınıza karanfil sokun\
tek ayağıyla sek sek oynayan\
Asyalı çocuğun kırmayın umudunu

**Tülay Esat**\
Bir orduluk palyaço gerek çocuklara,\
Birkaç fırın sevgi ekmeği politikacılara\
Kan değil gülde, uğurböceğinde, tatlı dilde\
Görmek için renklerden kızılı. DUR DE Silahlara!

**Aylin Göke**\
küçüktü kız, gözleri gibi savaşın\
soruyordu annesine, bu insanlar nereye yürüyor\
barışa doğru...\
uzak mı, sorusuyla baktı kalabalığa

**Sevgi ve Barış / Kemal Gündüzalp**\
Bomba değil barış düşsün yeryüzüne\
denizler ancak karalarla vardır çünkü\
ülkeler komşularla sınırların ötesinde\
başka nasıl kurulur sevgi ve barış yolu?

**Lacili Savaş / Ömer Faruk Hatipoğlu**\
savaş lacilerini giymiş geliyor\
bir ayağı deniz bir ayağı kara\
başı göklerde bir lacili canavar\
nereye kaçırsak altında kalıyor çocuklar

**Tayfun Işıldar**\
Yağmur iniyor geceye\
Sokaklarında ayak sesleri kesildi şehrin\
Perdelerini geceye kapadı kadın\
Haberlerinde savaş var dünyanın

![kayık](/img/ky07_18_seansutton.jpg)

**Sebüktay Kaan**\
Kurşuna dizilmiş şehirlerin ak ak bulutları yoktur göğünde\
Son kırlangıç da terk etti saçak altı sığınağını çoktan\
Kanat uçlarında kahrolası bir hüzün\
Anıları kan-revan

**Can Kara**\
açtı gözünü çocuk\
bilmediği sesi duydu\
annesinin memesinde ağzı\
damağında kan tadı

**Kibrit Kutusu / Vedat Kamer**\
şair dört kibrit çöpüyle\
çıkmış yola\
yakmak için teksasın çalılıklarını\
beyaz sarayda

**Bağdat'ın Son Arifesi / Serdar Koçak**\
Sarınehir'de amansız bir zerre, Afyon Kalesi'nin altında Boşnak\
Beyaz deliklerinde uzak kâinatın\
Kâh ilerler bir müfreze, solgun\
Maltızın yanındaki maşa, barıştır çağırın!

**Ateşle Uyanmak / Mustafa Köz**\
Barıştır çağırın, bir uzun uykudan uyanmak.\
Bahçenizdir o uyku, adı ölümle anılan.\
Ey soylu yeryüzü, hangi akrep özenir zehrine\
Barıştır çağırın, bir uzun ateşle uyanmak.

**Mehmet Koz**\
bir varil petrol,\
bir yığın insan...\
savaşlardan ırak;\
bir karış barış...

**Deniz Kum**\
Kin ekip çorak toprağa uçaklar,\
Çocukların kızıl kanı ile suladılar.\
Hasadı dev gibi tanklar,\
Kara altın olarak topladılar.

**Sabahittin Kurtoğlu**\
Ortağız bize gülen güneşe\
Asyalım, Afrikalım, Amerikalım\
hep beraber barışın resmini çizelim gökyüzüne\
o fırsatı vermez ise bizi düşman edenler\
gökkuşağındaki renkler yeter bize

**Özgür Macit**\
bağdat'ta bir sokak ben\
ve dicle'de bir balık\
ıraklı bir çocuğum:\
kanlı asker postalları gördüm

**Canlı Kalkan / Yusuf Kemal Metin**\
Başağında, yanıbaşında, türkünde\
Yürürken bana da bir yer ayır\
Rüzgârla, yağmurla, güneşle bir\
Cehennem günlerinde yeryüzünün\
Haykır, yaşamak, yaşatmak adına:\
SAVAŞA HAYIR!

**Ulaş Nikbay**\
köşedeki bisikletçinin onardığı tekerlek\
çocuk sevincini yüklenerek sekiz çizecek\
bomba patlayınca çerez sevinciydi denecek\
Pinokyo kaçacak bizim burnumuz uzayacak

![özgürlük](/img/ky07_19.jpg)

**Yavuz Nufel**\
Savaşa Hayır!... Savaşa Ha!... Savaşa...\
..............\
Bilsem ki doyacak tek dişi kalmış canavar\
yazarım kanımla son damlasına kadar...\
Savaşa Hayır!... Savaşa Ha!... Savaşa...

**Zerrin Oktay**\
Ağladın, tanımadıklarına.../filmlerde\
Kızdın, sevdin, güldün.../öykülerde\
Korktun, ürperdin gerçeklerle...\
Bir kibrit yak barış için.../Umut... artık sende.

**Polat Onat**\
uçuşan bebek ruhlarından oluşuyor sis\
hatırla eskiden dünyada yaşardın\
hıçkırarak ağlayın mezartaşları\
sıcak bir ekmek gibi patlıyor bomba.

**Fatih Özcan**\
savaş dallarını kırıyor umudun\
yaşama sevinci, sevmek fiili çürüyor\
bomba düşen çukurlarda\
kin, nefret filizleniyor mermi yağmurunda

**Şakir Özüdoğru**\
Bize göre kıyımdır savaş, size göreyse petrol.\
Bize göre sadece olmasa da olur bir ihtiyaçtır petrol,\
size göreyse annelerin gözyaşlarıyla ıslanmış toprağın\
işlemesi ölü çocukların kanlarını.

**Gökçe Polatoğlu**\
aklıma estiği gibi\
masmavi gök üzerimizde\
sarı papatyaları gezen\
kelebek

**Ümit Şener Ta**\
keşke öldürmeseydim dedi biri\
elleri eriyordu utançtan\
barışa koşarken karıncalar\
gökkuşağını onarıyordu bir martı

**Özgün Ulusoy**\
uzun sözün kısası,\
savaşa gidiyoruz babaanne!\
hepimiz tek vücut olduk\
Çokça çocuk öldürsün diye ABD!!!

**Gelincik\* Rubaisi / Cem Uzungüneş**\
Yanağına gelincik yaprağı yapıştırmış çocuk,\
annesine koşuyor, sevinçten katılmış bir çığlıkla.\
Anne uzaktan, gelinciği kan, sevinci dehşet okuyor işte\
çocuğun ölümlü, güzel yüzünde.

(\*) Rüzgârda ince gelincik, diyor ki:\
"SAVAŞA HAYIR! YANKEE GO HOME!"\
Üstelik bir yaprağı eksik...

**Taş / Halim Yazıcı**\
neyi anlatır bir taş\
öyküsü yoksa ölümün

düşün\
neyi anlatır ölüm.
