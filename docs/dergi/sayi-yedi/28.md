---
title: "mektup - sinem şık"
slug: "mektup-sinem.sik"
tags: ["anlatı","sinem ışık","sayı: yedi"]
---
Doğanın hareketli döllerinin kar gibi yağdığı günlerdi... Sonrasının
koca boşluklar olduğunu bildiğim, söylemeyi istediğim birçok şeyden
vazgeçiyordum. Keşfedilen her yeni şey hızla eskiyordu, oysa ben bıkmak
istemiyordum. «Hep bir sonraki sayfayı merak etmeli, dikkati hep uyanık
tutmalı» diyordum kendi kendime. Gördüğü her şeyi, önemli-önemsiz ayırt
etmeden koklayan bir kedinin burnu ya da etrafında dönen dolanan her
şeyi yutmaya hazır kuru bir sünger gibi.

Sözde hiçbir şeyin nedenini sormayacaktım.Geceleyin, bir denizin içinde
uyuduğumuzu hayal edecektik birlikte. Gözümüzü kapatınca, karanlıkta
deniz kabukları batacaktı ayaklarımıza. Yüzümüzün çukurlarına deniz suyu
dolacaktı. Her şey, olabildiğince-alabildiğine mavi olacaktı. Daha az
hayat geçip gitsin diye yanından yavaşlayacaktın. Kimsenin bilmediği
öyküler anlatacaktın, ama iki nokta üst üstelerinin ne dediği belli
olmayacak, virgüller cümleleri yanlış yerde kesecek, söylediklerin
eksilip gelecekti. Kısa, küçük döngüler kuracaktın, başı sonda, sonu
ortada. Duymak istedikçe susacak, ben de aklından geçenleri
yüzünde okuyacaktım.

Çok kişilik üçgenlerin içinde, dünyanın merkezine inen lavlı yollar var
önümde şimdi. Zamanın üstünde iz bırakmadığı yüzünse, hiçbir nehirden
beslenmeyen bir dağ başı gölü artık . Şaşırtıcı olan, akıl gibi, kendi
kendini birleştiren vücudun da bir hafızası varken, ve bu yüzden
karnımda beklenmedik anda açılan bir yarık bile, ben ölene dek
silinmeyecek bir kalıntı, bir ayıp, yüzümü kızartacak eksilmiş bir detay
olup çıkıvermişken, yüzünün büsbütün her şeyi unutmuş olması. Sanki
şimdiye kadar hiçbir şey kaybetmemiş, hiç geç kalmamış, kaçırdığın
hiçbir şey olmamış gibi kaygısız gözlerinin ardından bakıyorsun
etrafına. Adımlarına sadece kendini katıyorsun ve ben, yol boyunca hep
geride kalıyorum. Tahammülsüz ve arsızca sabırsız ve bir de, aynı anda
hem çok yakın, hem çok uzak olmak isteyecek kadar kararsızım.
Söyleyeceklerini daha ağzından çıkmadan tahmin etme, olup bitenlerden
habersiz gibi gözükme, kurgusu, olay örgüsü olan şeyler yazma
egzersizleri yapıyorum. Ama kolay bir iş değil. Bir süre sonra
yorulacağım ve istediğin gibi uzaklaşacağım içinde olmaktan ölesiye
korktuğum hayatından... Çünkü, en azından, senin için hep bir şeyler
yazabilecek kadar geride durmam gerektiğini artık biliyorum...



![dal](/img/ky07_31.jpg)