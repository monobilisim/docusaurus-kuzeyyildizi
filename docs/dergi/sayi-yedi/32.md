---
title: "sığın(m)ak - zafer yalçınpınar"
slug: "siginmak-zafer.yalcinpinar"
tags: ["öykü","zafer yalçınpınar","sayı: yedi"]
---

İstanbul gecesini kar kaplamıştı. Dondurucu soğuk insanları evlerine 
hapsetmiş, sığınacak bir evi olmayanlar da ölümle burun buruna gelmişti. 
Evsizlerin, yaşamın yenilgilerini tatmış bu görkemli yoksunların, 
kendilerini şaraba vurup ardından bir apartman girişindeki kuytulukta 
uyumaktan başka çareleri yoktu. İstanbul’un tüm yoksulları belki de ölüme 
yatacaklardı.
Kadıköy sahilinden Moda’ya uzanan yol boyunca birkaç titrek insanın sağa 
sola kaçışmasından başka hiçbir hareket yoktu; bu gece, yol kenarı 
fahişeleri bile çalışmıyordu. Çoğu son müşterisinin evine sığınmış, tüm 
gece için indirimli çalışarak soğuktan kaçıyordu. Kar, geçici tatminleri 
ucuz kılmıştı ve fahişeler evlerinden çıkmayan insanların tüm gece boyunca 
bitmeyecek mezeleri olmuştu. Dairelerin ışıkları eskisinden çok daha loş 
görünüyordu.

Sert ayazdan korunmak için kalın paltosunun yakalarını kaldırmış, atkısını 
kafasına sarmış, Moda sahiline doğru yavaş yavaş yürüyordu. Durdu, iç 
cebinden küçük kanyak şişesini çıkardı ve bir yudum aldı. «Bir şehrin bu 
kadar ıssız olabileceği aklıma gelmezdi» diye düşündü. Yoldan geçen bir 
taksi onu müşteri zannederek yavaşladı, sonra yoluna devam etti.
Saat gibi tıkır tıkır işleyen şehir yaşamının kısa bir süre için 
aksamasına içten içe seviniyordu. Evinde hissettiği mahremiyeti ve 
yalnızlığı şimdi sokaklarda yaşayabiliyor, bu durumdan gurur duyuyordu. 
Şişeyi cebine yerleştirirken «Biraz da siz tıkılın, şu iyi döşenmiş 
evlerinize» diye mırıldandı ve yürümeye başladı. Soğuk hava ve yokuş 
nefesini kesiyordu. Kar, tüm güzelliğiyle şehrin üstüne çökmüş, binaların 
ve sokakların iç karartıcı grisini gizlemişti. Sonunda savaş kazanılmıştı; 
her yer bembeyazdı.
Bir süre böylece yürüdü. Moda sahiline ulaşmasına çok az bir yolu kalmıştı 
ki, sağa sola yalpalayarak kendisine doğru gelen bir sokak çocuğu gördü. 
Yaklaştığında, çocuğun elindeki beyaz torbayı ve morarmış çıplak 
ayaklarını fark etti. Çocuk on bir, on iki yaşlarındaydı. Birden 
sinirlendi, kan beynine sıçradı. İçindeki acıma duygusu ve nefret 
birbirine karışmıştı. Kendinden beklemeyeceği çevik bir hareketle çocuğu 
durdurdu. Elindeki torbayı aldı ve yere fırlattı. Çocuğun ne olup 
bittiğinin farkına varmasına fırsat vermeden, bir de tokat patlattı 
çocuğa. Yerdeki torbadan etrafa tiner kokusu yayılıyordu.
«Ölmek mi istiyorsun?» diye öfkeyle bağırdı, «Git, sığın bir yerlere. Bu 
soğukta ortalarda gezilmez!» diye ekledi. Başındaki atkıyı çıkardı ve 
fırlattı: «Bunu da ayaklarına sar!». Çocuk, kendine atılan atkıya 
uzanırken tam bir şeyler söylemek üzereydi ki «Sus!» diye bağırdı. «Git 
şimdi, yoksa bir tane daha yersin suratına!» dedi. Çocuk atkıyı aldı ve 
uzaklaştı.
Bir süre öylece bekledi. Ardından kanyak şişesini çıkardı ve büyük bir 
yudum aldı. «Otuz beş yaşıma geldim, bu dünyada acıdan ve aptallıktan 
başka bir şey görmedim» diye düşündü. Şişeyi cebine geri koymadı, yürümeye 
başladı. Ayaz şiddetini artırmıştı. Ürperdi. Bir yudum daha almak için 
şişeyi ağzına götürürken, karşı kaldırımda yaşlı bir adamın yavaş yavaş 
yürüdüğünü gördü. Umursamadı. Gözlerini kapayıp şişeyi kafasına dikti.
Gözlerini açtığında yaşlı adamı karşısında buldu. Kahramanımız, daha ne 
olduğunu anlamadan suratına yediği tokatla dengesini kaybetti ve yere 
düştü. Kendinden geçiyordu, nerdeyse bayılacaktı. Ama kendini 
bırakmamalıydı, tüm direncini kullanarak toparlanmaya çalıştı. Biraz 
kendine gelince başında dikilmekte olan adama baktı, zayıf bir sesle 
«Neden yaptın?» diye sordu. Yaşlı adam yere eğildi ve kahramanımızın 
kulağına «Sokakların kalabalık serüveninin bir sonu olmalı» diye 
fısıldadı. Yerdeki şişeden etrafa kanyak kokusu yayılıyordu.


![arabaönündeadam](/img/ky07_05_zaferyalcinpinar.jpg)