---
title: "pusula - vedat kamer"
slug: "pusula-vedat-kamer"
tags: ["anlatı","vedat kamer","zafer yalçınpınar","sayı:altı"]
---

*«Şiirin ilkesi, insanın üstün bir güzelliği özlemesidir. Bu ilke bir
coşkunlukla, bir ruh taşkınlığında kendini gösterir. Bu coşkunluk, aklın
yoğurduğu gerçeğin dışındadır.» - Baudelaire*

I

Ben yağmurlara uyandım, yaz kızgın yapraklarını bırakıp gitmişti. Sonra
Öykü'nün yanına gittim. Bana defterimi geri verdi. Eskimiş sayfaları
çevirip son günceyi buldum, yazının üstüne o kırmızı, ölü yaprağı koydum
ve defteri kapadım. Sonra, Öykü'ye susuz gecelerimden bahsettim,
susuzluğumdan, acımdan kıvrandığım gecelerden. Ethemefendi Caddesi'nde
yürüdük. Aklımdan çıkmıyordun. Duman oluyordu gözlerim her seni
soluduğumda. Sen baharın neresine saklanmıştın? Dün gece neden benimle
konuşmadın? Neden konuşmadın? Yazdıklarım -yine- gerçekliğin yerini
alıyordu. Gözlerimi kaçırdım.

Üçüncü kişilerle oynadığımız oyunlarda şairliğimi kaybettim. İyi ki
kaybetmişim; yoksa seni/beni, imgelerimi böylesine kolayca bir kenara
bırakamazdım. Sonbaharın en acılı gününde odamın ışığını kapattım.
Gittin, hâlâ yazıyorum: «Keşke burada olsaydın.»

II

Ben'i bir kenara attım. Kuyubaşı'ndaki bahçeme gittim. Şair de oradaydı.
Naçarlığından eser kalmamıştı şairin, nasıl sevildiğini anlatıyordu.
Keskin mısralarını saklamıştı. Kendisine acı vermek istemiyordu belki
de. Şiirini okudu, baktım gözlerine, kendisi de anlamamıştı. Ama ne
önemi vardı ki, -sarhoş- şiir tanrısı da anlayamıyordu şiirlerimizi.
Şiir tanrıyı da şairi de aciz bırakıyordu.

Şehrin günahkârı şair, mandalina kokan elleriyle, çocukluğunu mısralarla
örtüyordu. Şiir gelecekti «ben» öldüğünde.

III

*«Şair dostumuzun intiharıyla ilgili mektubunu okuduğumda bir şairin,
bir adaşın, bir insanın onurlu ölümüne delirdim. «Üzüntüm» sonunda
delirdi, ne yapacağımı bilemedim. Neşterlenmiş acılara sahip çıkanlara,
açık yaraya benzeyen ruhumuza, ruhunuza, O'nun ruhuna... saygı
duyuyorum. Siz de ses çıkarın... Bir ürperti bile olsa, siz de ses
çıkarın.» -- ZY*

Uykusuz gecelerinde belki karanlık ile saklambaç oynardı. Ya da ne
bileyim işte, ben bunları size söylemiştim, «beni neden anlamadınız»
diye de sorabilirdi. En fazla soru sorma hakkı filozoflara verilmişti
de, şairin hakkı neydi? Susmak mı? Güneşin yüzümüze doğdu her gün bu
sessizlik daha da büyüyor.

![arkadaslar](/img/ky06_01_dunyakitap.jpg)
