---
title: "gülüşlerinin sonbaharında ağlardım - ulaş nikbay"
slug: "gülüşlerinin-sonbaharında-ağlardım-ulaş-nikbay"
tags: ["şiir","ulaş nikbay","sayı:altı"]
---

kayıp coğrafyasında\
dolaşırdım şiir ülkesinin\
her şey bir başkaydı\
gözyaşlarım papatya

sesim yitik bir ülkede kaybolmuştu oysa\
ve papatyalar akardı gözlerimden\
ağlardım

sonbahar kirli sakallı bir ihtiyardı\
mevsimin sarı yeleli sırnaşık rüzgârı\
diş bilerdi o en güzel dünyaya\
tomurcuktaki yaprağa

mevsimler taşırdım\
uzun yolculuklardan\
şiirimin kayıp coğrafyasından

papatyalar akardı gözlerimden\
gülüşlerinin sonbaharında ağlardım

bulutlar arardım arınacak\
yıldızlarımı alırlardı\
kaybolurdum

kirliydi hep yağmurlar\
gülüşlerinin sonbaharı bir şemsiyeydi\
sığınır ağlardım


