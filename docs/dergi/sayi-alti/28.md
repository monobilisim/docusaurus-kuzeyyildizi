---
title: "mio ragazzo - gökçe polatoğlu"
slug: "mio-ragazzo-gökçe-polatoğlu"
tags: ["anlatı","gökçe polatoğlu","sayı:altı"]
---

*aşkımı anlatacak kelime yok.\
teninin en küçük zerresine\
hayranım, bunu nasıl anlatayım?*


seninle ilgili yazmaya başlayınca hep huzurdan bahsediyorum. incecik
yağan yağmurdan ya da sıcacık güneşten bahsediyorum. dört mevsimin en
güzel zamanları. sarı yapraklarla da güzel istanbul artık, yağan kar
altında da...

ellerimden tutup beni gezdirdiğin için bütün sokaklarını seviyorum bu
şehrin. bütün sokakları yazmak istiyorum.

çünkü dünyanın en huzurlu masalını yaşıyoruz. çünkü bir daha geri
dönemeyeceğimizi bildiğimiz günlerle, geleceklerinden emin olduğumuz
daha mavi günler iç içe. geceler ve gündüzler. ve dört mevsim. gözlerimi
kapıyorum. bütün şehri böylece dolaşıyoruz. melekler şahit.

seninle ilgili yazarken hep dört mevsim giriyor yazıma. ağaçlar,
sokaklar, sarı yapraklar... beraber attığımız her bir
adım... istanbul...

seninle ilgili yazarken yazamadığımı fark ediyorum. bütün cümleleri kapı
önünde koyup, senin olduğun o eve giriyorum. sıcacık odunları görüyorum
şöminede. hiç yaşamadığım bir şeyleri yaşadığımı fark ediyorum. insan
bir kere mi âşık olur ömründe? kalemi kâğıdı bırakıyorum elimden.
gökyüzüne bakmaya başlıyorum. tek tek sayıyorum günleri. gülümsüyorum.
gelecek bir sürü günün hayali oluyor önümde. yazamıyorum.

![çocukveibrik](/img/ky06_31_tayfunisildar.jpg)
