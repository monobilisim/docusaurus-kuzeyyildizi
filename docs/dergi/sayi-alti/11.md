---
title: "yaşanılmaz aşklar - kenan şahin"
slug: "yaşanılmaz-aşklar-kenan-şahin"
tags: ["şiir","kenan şahin","sayı:altı"]
---

kırka yarıyor gökyüzünü\
kayaların yarı beli denizde\
sahilin ileri ucunda\
bir şaykanın gölgesi çatallanıyor\
eminim burada bir dizeye başlasam\
burada başlayan dize\
başka yerde sürmez eminim

seni anlatmayı\
yalnızca tanrıya bırakamam\
şiirlerimle bunu tartışıyorum

harflerimden seken notalar\
notaların kâğıda saplanması\
saplanıp kalması sözlerimin\
gösteriyor\
görülüyor ki\
bir şair diğerinden bahsetmekte\
öyle sitemsiz övgülerim de\
seviştiğimizin hatırına

diyorlar ki\
senin saçlarını\
kanla çeliklenen\
taraklar inceltmiş

uzanamayacağım yükseğe\
asmışsın cenneti\
ve cehennem dibimde\
ayaklarım kayarsa şayet\
dibimde homurdanıyormuş cehennem

düşünüyorum da\
cennet vaat eden\
cehennemle korkutan\
eski zaman aşklarını\
o aşkları yaşamak için\
ölmeyi beklemeli insan

bir gün\
tanrılardan daha erken\
kör bir vakitte uyandığımda\
hani bilinmez bir arktan\
gündüze akarken gece\
ömür verebilirim\
anlatabilirim böyle bir aşkı

