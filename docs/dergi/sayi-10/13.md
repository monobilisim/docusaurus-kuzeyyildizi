---
title: "ikiden bire gidiş gelişler - yusuf dağıtmaç"
slug: "ikiden.bire.gidis.gelisler-yusuf.dagitmac"
tags: ["şiir", "yusuf dağıtmaç","sayı:on"]
---

İki çiçektik bir bahçede,  
Hiçbir arıyla gidip gelmedi polenlerimiz,\
Yakınlığımızdan!...

Bir yolduk, iki yöne bölünmüş.\
Birimiz giderken, birimizin aklı,\
Yeni geliyordu başına!...

İki bardak su idik, bir bardağa fazla geldik.\
Yarımızı dökmek gelmedi,\
İkimizin de aklına!...

İki yıldızdık bir gecede,\
Güneş gelince kaybettik,\
Birbirimizi!...

İki gözdük bir alın altında,\
Ne zaman aynaya baksak,\
Birini gördük hep yanımızda,\
Ve hiç göz göze gelemedik aynasız!...

İki mermiydik bir tetiğin emrinde,\
Parmağın gelişiyle başladı,\
Gidişlerimiz!...

11 Haziran 2003
