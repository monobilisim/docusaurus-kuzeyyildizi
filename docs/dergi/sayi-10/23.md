---
title: "soruşturma"
slug: "sorusturma"
tags: ["deneme-eleştiri", "kemal gündüzalp-m.met altun-salih aydemir-cem uzungüneş","sayı:on"]
---

Kafanızdaki dergiciliği işlevleriyle birlikte nasıl tanımlıyorsunuz? Bu
bağlamda Kuzey Yıldızı Edebiyat Dergisi'ni nasıl değerlendirirsiniz?

**Cem Uzungüneş:**

Edebiyat, bize, var olmayan, gerçek hayatta karşılığı olmayan bir dünya
sunamayacağı için, ütopyaların bile gerçek hayata göndermeleri (ayan
beyan) olan alternatif hayat biçimleri önerdiklerini düşünürsek, bir
edebiyat dergisinde hedeflenecek (açık seçik) bir tavır olmalı. O tavır
da, hayata dönük olmak. Hayata ilişkin bir derdi, tasası olmak.

Bir edebiyat dergisinin okuyucuyla karşılıklı (hayali) bir anlaşma
imzaladığını varsaymalıyız. Bu anlaşmaya göre, (üç maddeyle
sınırlayalım) 1. Kötü ürünler anlayışla karşılanmamalı. 2. Vasat
ürünlerin derginin prestijini sarsacağı baştan kabul edilmeli. 3. İyi
ürünler (görmezlikten gelinmemeli) ses getirecekse getirir zaten...
Edebiyat tarihinin kararına saygılı olacağımıza göre. Bir dergi,
seçkinci (elitist) olmasın elbet. Ama seçici olsun.\
Ancak, buna ulaşmak için, hiç duyulmamış imzalar didik didik okunmalı,
sayfalarda cesaretle yer verilmelidir. Yayın kurulu tarafından ürününün
kötü olduğuna karar verilmişse, sadece genç ve tanınmamış kalemlere
değil, adını duyurmuş kalemlere de, tartışma zemini açık tutularak,
*gerekçeli* «red» cevabı yazılmalıdır. Cesaretle.\
Türkiye'deki edebiyat dergilerinde, yaşayan ya da merhum olmuş birkaç
dergi dışında, görebildiğim eksiklik, budur, cesaret.\
Var olan dergilerimizde, ateşli kuramsal tartışmalar pek yok. Monologlar
var. Ayrıca, kişiselleştirilmeyen, nitelikli polemikler görmek
isterdim.\
Çok satsın kaygısıyla yapılan birtakım cıvıklıkları, dedikodu
köşelerini, magazinleşmeleri filan, belli bir düzey tutturulmuşsa,
anlayışla karşılıyorum. Ama keşke bunlara gerek duyulmasa!\
Her dergi uzun ömürlü olmayı hedefler zaten, ama intiharını da cebinde
taşımalı.\
Kuzey Yıldızı dergisini, yukarıda sözünü ettiğim cesarete sahip bir
dergi olarak görüyorum. Yazarların bir araya gelip toplantılar,
tartışmalar düzenlemesi, örneğin, başka dergilere de örnek oluşturmalı.

**Kemal Gündüzalp / AH, BİR DERGİM OLSA!:**

*Dergi olayı*‹nı düşündükçe, çok garip ama aklımdan pek de sevmediğim
bir şarkının dönüştürülmüş sözleri gelip geçti hep: ***Ah, bir dergim
olsa.*** Bir zamanlar böyle «varsıllaşma» dileğini, özlemini anlatan bir
şarkı vardı değil mi? Demek ki bir düş, bir gerçekleşemezlikmiş benim
için dergi! Evet, gerçekten de hep bir dergim olsun diye düşündüğüm
zamanlar oldu. Şimdi bile var beynimin bir köşesinde, ama artık tek
başıma düşünmüyorum. Çünkü derginin tek kişilik bir etkinlik olduğuna
inanmıyorum. Dergi bana göre kendiliğinden bir çoğullaşmayı gereksiniyor
sanki. Gençken bazı yazarlarla, örneğin **Mehmet Ergün, Tahir Abacı** ve
**Erol Çankaya** ile bir dergi çıkarmak isterdim. Hiç tanımadan,
tanışmadan. Şimdi de! Çünkü *Yarına Doğru*‹da, *Doğrultu*‹da ve *Yaşantı
Sanat Kitapları*‹nda bunun (*şiir* ve ***düzyazı***‹yı birlikte
yazmanın) örnekleri verildi.\
Tek kişilik dergiyi düşündüğüm dönemde en azından kendi yazılarımı yazma
gibi *bencilce* bir duygum da vardı kuşkusuz. Hatta böyle tasarladığım,
bir ***«kültür, sanat ve yazın»*** dergisinin sayfa düzenlemesini
yaparken, şiir, deneme, eleştiri, öykülerini de kendim yazmış oluyordum!
Yalnızca bu da değil, örneğin şiir köşesinde mutlaka bir de *eski şiir*
(antoloji) olacaktı. Bugün ısrarla ***birikim*** dememin nedenlerinden
biri de belki budur. Çünkü her zaman gökten zembille indiklerini
sananlara karşı oldum. Böyle bireysel (özel mülkiyetçi) bir dergide
küçük oylumlu olacağı için öyküleri «sürecek» notuyla yayımlayabilirdim.
Kaç sayı sürerse sürsün. Çünkü bugün var olan dergicilikte neredeyse *üç
sayfa*yı geçen öyküler yayımlanmıyor! Bölümlü şiirleri, izleyen
sayılarda da sürdürürdüm. Uzun olsun, ama şiir olsun yeter ki.\
Neden böyle düşünüyor(d)um? Dergicilerin (hani şu diktatör de olabilen
editörlerin) tavırları insanları dergide yayımlanacak düzeyde kısa şiir
ve doğal olarak kısa öykü yazmaya zorluyor. Bazen düşünüyorum, acaba
bugün öykünün *kısa*, ***kısa kısa***, «kısa ötesi», yok *minimalist*
vb. hale dönüştürülmesi, bölünüp parçalanmış, teknolojik gelişmelerle
iğdiş edilmiş insanların yazdıkları, salt günün koşullarına uygun hızlı
yaşamanın bir sonucu mu, yoksa işin içinde yazarların bile ayrımına
varamadıkları belli bir koşullandırmanın ürünü mü? Merak ediyorum
işte... Çünkü kitap olunca uzun öykü (*nuvel*, anlatı değil) yazılıyor,
ama dergiye gelince «yasak hemşerim!» gibi bir şey var ortada. Tek
sayfalık, çoğu kez de dizeleri tek ya da hadi iki sözcükten oluşan
şiirler, «ufacık öyküler» ve düzyazı yazmayı beceremeyen yaratıcılardan
geçilmeme nedenleri başka neler olabilir acaba? Hani ağzını açan da
*ozan* sözcüğüne karşı, «folklor(ü) şiire düşman» gören, sözel ve görsel
kültüre karşı ama, yazılı kültürün anası olan düzyazıdan «muaf»,
yesinler «yaratıcı sanatçılığı»nızı! Düzyazı yazamayan *sanatçıklar*
uzun söyleşilere gelince, aman Tanrım sayfalarca konuşabiliyorlar.
Dilleri var, upuzun. Demek ki düşündüklerini/konuştuklarını yazma
«özürlü» bir sanatçı eğilimi moda...\
Ben olsam dergimde roman da yayımlar(*d*)ım! Ayrıca belli bir yaşın
altındakiler için geçerli olmayabilir, ama gazetelerde «tefrika roman»
okumuş kuşaklar için bir nostaljik duygu da olabilir. Ne güzeldi(*r*) o!
Birincisi, dergiye de katkısı olabilir. Sadık izleyicileri oluşabilir
örneğin. Bugün «dizi film» mantığı da bunun üzerine kurulmuştur
denebilir. İkincisi, roman yayımlayamayan yazarların --hani olur ya,
belki-- yayınevlerinin ilgili, etkin editörlerince izlenmesine yol
açabilir, dolayısıyla yazara da katkısı olabilir(*di*). Salt okunurluk
kaygısı açısından değil, ama bu yönüyle de önemli bir «çözüm» biçimi
bence!.. Yeterince ilginç değil mi? Kalsın, nasılsa bir dergim yok ve
olmayacak da.\
Bence salt sanatçı kavramı tarihte kaldı. Sanatçı (burada yazar, ozan)
kesinlikle aydın ve ***(ya da değil!)*** entellektüel (çift ‹**l**› ile)
olmak zorundadır. Dolayısıyla şiir yazana deneme ya da şiir eleştirisi,
öykü yazana yine denemenin yanı sıra öykü eleştirisi ve belli düzeylerde
roman eleştirisi-incelemesi yapma zorunluluğu getirirdim. Öyle kırk
yılda esinle iki dize çiziktirip, bir gecede kısa, kısa kısa, çok
kısacık/mini minnacık bir öykü yazarak dergide yazar görünmesine yol
açmazdım!.. Ne sıkıcı bir yayın yönetmeni ya da editör olurmuşum!\
Neden? Çünkü şiir, öykü ve roman yazmak «yaratıcı» yanı nedeniyle
yetenek gereksinebilir, ancak deneme ve eleştiri sürekli okumayı,
biriktirmeyi, eleştirel ve sorgulama bilincini geliştirmeyi zorunlu
kılar. Hani herkes *okumayan yazarlar*dan söz ediyor ya. Yok öyle ucuz
yoldan yazarlık! Ha, adamda (pardon kadında da elbette, erkek egemen
söylem kalıntısı bir dil bu işte) «kapasite» yoksa, ne edelim? O da
*vasat bir sanatçı* olmakla yetinsin... Çevrenize bakın, ne çok var
böyle sanatçılardan. Onlara yenisini katmanın bir dergiye ne yararı var?
Bence yok, ama yine de engellenmemelidirler, ***öteki*** yok madem,
yeter ki, bir ışık görünsün, yeter ki «orta zekâ»yı aşan bir şeyler
üretsinler, *yapsınlar*, belki «yaratırlar» da! Şiir yapanlar var
çarşıda pazarda... Siz görmediniz mi?\
Çocukken «mahallede topu» olan çocuklardan olamadım! O yüzden genellikle
top oynatılmadım, eksik çocuk olunca da «kale»ye geçmem istendi.
Futbolu, içerdiği «erkek şiddeti» dışında biraz da bu yüzden bıraktım
belki de. Sonra bir ‹takım› kurdum mahallede, topum olduğunda. Baktım
yürümüyor, çocuklardan biri kasaba takımına transfer oldu, ben de göçtüm
anakentlerden birine. Bitti. Şimdi de bir dergim yok! O yüzden mi acaba
ısrarla «eleştiri» yazmam isteniyor! Benzerlik çok ilginç. Topsuz çocuk,
dergisiz yazar! Oynamıyorum demem bundan işte.\
Tek kişilik, özellikle *şiir* ya da *şiir ağırlıklı* dergileri
*(seçkileri)* düşündükçe aklıma bunlar geliyor. Bir de bu *tek kişilik
dergiler* bir süre sonra büyük dergilere «transfer» olmanın yolu gibi
görünüyor. Örnekleri var, benim aklıma üç-beş tane geliyor.
Editör/*sahip*leri kocaman dergilerde kolayca yazabiliyorlar ve
kitapları yayımlandığında o*(nların)* dergiler*(in)*de şiir yazanlar
güzel «övgüler» (pardon ‹tanıtma› *eleştirileri*) yazıyorlar. Ne de olsa
«top»u olan çocuklar onlar. Belki de bu dergiler, aşırı kapalı olan
yayın dizgesi içinde bireysel bir ***direnme biçimi***dir, böyle de
bakılabilir *(mi?)* Ama bu dergileri çıkaranlar «tanınınca» dergilerini
kapatıp büyük dergilere çok rahat geçebiliyorlar genellikle. Hangileri
mi? Ben nerden bileyim? İstanbul'da yaşamıyorum ki, paraları
yetmiyordur, yaygın dağıtım ağının içinde değiller, pek izleyemiyorum bu
yüzden.\
İşte bu yüzden, artık tek kişilik dergi düşleyemiyorum. Dergi
*(kadrosu)* en az şiirden, öyküden, deneme ve eleştiriden anlayan, bir
de öteki sanat dallarıyla (resim, müzik, sinema vb.) en azından belli
düzeyde ilgilenebilen birkaç kişiden oluşmalıdır. Her alana bir editör
olmalı. Yani adam ya da kadın editör(

*e*) «şair»se ne anlasın öyküden? Öykücüyse eleştiriye nasıl bakabilsin
nesnel gözlüklerle? Değil mi? Ha öykücüyse şiirden anlar mı deniyor,
hani kızkardeş meselesi. Bilmiyorum.\
Yazı ve ürün bekleyen, yani «toplama» dergiler zorda kalabiliyor. Hele
bir de künyesinde «şiir» ya da «öykü» yazıyorsa, bekle ki artık
*düzyazı* gelsin! Yığın yığın şiir, öykü karalaması içinde «iyi ve güzel
yaratı» yakalamak için canları çıkıyordur bu dergi çıkaranlarının.
Bugün, bunca çok kötü öykü ve şiir yayımlanmasının yanında çok az deneme
ve eleştiri görülmesinin nedenlerinden biri de bu olamaz mı? O yüzden en
azından beş kişilik dergiler gerekiyor. Çünkü tek kişilik dergiler
zamanla kendi çevrelerinde ördükleri hale ile, doğal bir yazınsal önder
(*mürit* vb. örnekleri de var, ama değinmeyelim şimdi oraya)
olabiliyorlar. Örnekleri var. Dileyen görebilir kitapçılarda/dergilerde.
Bunu derken, bir de adı ne olursa olsun, dışarıdaki (taşradaki)
dergilere hoşgörüyle bakalım derim. Örneğin Erzincan'dakine (hiç
ulaşamasam da), Avanos'takine: *Le Poete Travaille Şair Çalışıyor* ve

*Şiiri Özlüyorum* diyorlar ya. Umuttur yine de. Bakın, bunlar tek
kişilik değil galiba.\
Bir de *dosya* konusu gibi bir şey çıktı son yıllarda. *Dosya* ve bolca
*söyleşi*! Profesyonel dergilerin en sık ve çok başvurdukları yollardan
biridir artık bu. Birkaç kişiye yazı ısmarla. Çoğu da aceleye gelsin.
Yazar bulamadıysan tanıdık ve yazıya eğilimli iki akademisyen dostu ara.
Kotarsınlar bir yazı, ne olacak. Sonra genç bir iki yazar adayını gönder
kitabı çıkan, ödül alan kişilerle konuştur. Al sana bir derginin yarısı.
Ortalara birkaç şiir serpiştir, elde her zaman vardır depolarca, bir ya
da iki de kısa(*cık*) öykü koy. İşte derginin tamamı. Başka da yolu mu
var aylık dergi çıkarmanın? Adı üzerinde süreli yayın, neyle
dolduracaksın başka türlü? Hem profesyonel olmak bunu gerektirmiyor
muydu? Amatör müsün gecikecek kadar? Ne zaman çıkacağı belli olmayan
dergilerdir küçük dergiler. İnsan abone olmaya korkar! Baktın olmuyor,
iki aylık yaparsın, olur biter. Onlar da zamanında çıksa, içim
yanmayacak!..\
Bütün bunlardan sonra,

*ah, bir dergim olsa,* neler yapardım neler diye düşünüyorum ama, galiba
olmayacak. Örneğin

*toplu bir yazın kalkışması*na yol açabilirdim. Tek başına çok anlamlı
gelmiyor. Böyle dergisiz, kitapsız, dışarıdan yapabilir miyim bunu,
bilmiyorum ama, içimden geçmiyor da değil. *Kuzey Yıldızı* çok «iyi» bir
dergi değil. İnsafsızca söylüyorum, elbette «amatör», olsun. Ekonomik
koşullarının uygun olmaması etkili büyük olasılıkla. Ancak güzel bir
yanı var:

*Tek kişilik bir dergi değil.* Bunun için önemli her şeye «rağmen», az
şey değil bu da. O yüzden değerli ve önemli bir etkinlik sayıyorum
çıkışını.\
*«Sıkış(tırıl)an Sanatçı ve İnsan»*la ilgili «soruşturma»da yarım sayfa
dendiği için uzatmamıştım, ama bu kez söyleyeceklerim çoktu, uzadı
galiba. E, dergi sizin derginiz, isterseniz yayımlamayın bu yanıtı, ama
kesip biçmeyin lütfen! İyi sanatçı dışında iyi dergilerin de yanında
olacağım. Gücüm ve ömrüm yeterse... Elimden başka da bir şey gelmiyor.
Bir dergim olmadığı için...\
Olsa. Bazı kişilere yazı yazdırmazdım! Sözde «mükemmeliyetçi» ama
sıradan şeyler yayımlayanlara ve hasbelkader bazı dergilerin başına bir
süreliğine otur(*tul*)anlara... Dergilere ve özellikle genç ya da *yeni*
sanatçı adaylarına en büyük kötülüğü bunlar yapmışlardır. Kötü ev sahibi
gibi, kimilerini «kişisel dergi» sahibi yaptıkları gibi, kimilerini de
küstürmüşlerdir. Bir dergim olsa, belki de küskünleri bulurdum. En büyük
yazarlar o küskünler ve yitikler arasındadır. Bir örnek vereyim de
inanmayın: **Hüseyin Cöntürk.** Anımsadınız mı? Öldü. Yaz günü. Kitabı
da yok değil mi elinizde? Kaç kişide var ki? İşte o adam bir mektupta
**Hüseyin Peker**‹e şunları yazmış: *«Yazıya sürekli kendini verme ve
yayınlama isteklerine kendini yeniden kaptırman iyi... İyi ise de
**kendi dergin olmadıktan sonra ya da nazın geçecek bir dergici
arkadaşın olmadıktan sonra** sonunda hayal kırıklıkları olur,
korkarım.»* \[1\] (Alıntıdaki *koyu italik* vurgu benim/**KG**) Ben diyorum bu işte bir
terslik var ya, meğerse... anladınız değil mi? İnsan bunun için bir
dergisi olsun ister işte!\
Ha, bir de ne kadar ünlü ve büyük olursa olsun, *sorumluluğu imzanındır*
diye kötü «yaratı» yayımlamazdım. Sorumluluk yazarın olur mu? Editörün
ya da yayın yönetmeninindir çünkü kötü ürünün yazınsal sorumluluğu.
Neyse. Kimse korkmasın. Bir dergim olmayacak, herkes rahat olsun. Bütün
yazdıklarım da kıskançlıktan, hasettendir. Böyle bakılsın. Dergisi
olanlara bol şanslar diliyorum. Ama siz siz olun, tek başınıza dergi
çıkarmayın bundan sonra, her şey ekip işiyse, dergi de öyledir.

\[[1]\]

*«Hüseyin Cöntürk'ten Hüseyin Peker'e Mektuplar»*, Edebiyat ve Eleştiri
Dergisi, sayı 72, Aralık 2003. Bu not nedeniyle şunu da belirtmeliyim:
Tek kişilik derginin en iyi örneklerinden biridir *Edebiyat ve
Eleştiri*, onca yıllık *Varlık*‹tan sonra. (Başlangıçta **Yaşar Nabi
Nayır**‹ındır yalnızca)



![gozluk](/img/gozluk.jpg)

**M.Met Altun:**

Her tasarı bir arayışın ürünüdür diye başlıyorsak söze, aklımızdaki
projeleri ihtiyaçlarımızın zorunlu sonucu olarak tasarlıyoruz demektir.\
Üç ayrı derginin oluşum aşamasında bulunmuş, birçok dergiye karınca
kararınca katkıda bulunmuş biri olarak; yeniden bir dergi tasarlayacak
olsam, nasıl olmasını isterdim?\
Söylemek istediği bir şeyleri olan biri, içindeki sözcükleri karalayacak
bir zemin, bir yer arar. Anlam ve ilişki kendi doğası içinde şekillenir
ve çok doğal ki; söz söyleme derdi olan kişinin ilgi ve kendini ifade
edebilme alan ve olanaklarının olduğu yerde şekillenir ve orada
belirir.\
Bu durum, edebiyat söz konusu olduğunda daha çok dergiler aracılığıyla
ulaşır hedeflenen yere ya da kişiye. Öyleyse dergilerin bir çığlık
yaprağı, bir borazan olduğunu savlayabilir ve bunun içimizde kilitli
kalmış duyarlılığı haykırma platformu olduğunu da rahatlıkla
söyleyebiliriz. Ancak bu alanın nasıl ve kimler tarafından
oluşturulduğunu, hangi değerlerle ilişki kurduğunu, amaçlarını,
üstlendiği ya da üstlenmediği sorumlulukları, duyarlılık noktalarını,
poetikasını...vs. bilmek gerekir. En azından insani değerlerle
ilişkisini sorgulamayı bilmek gerekiyor. Bu yaklaşım, bir düzleme
oturuyorsa; --ki bu düzlem sancılarımızın olduğu yerdir-- o zaman oturup
gerekli olanakların da yaratılarak; derginin var edilmesine çalışmak
gerekir.\
Böylece;\
Ben bir dergi daha tasarlayacak olsam; öncelikle kendine bir kulvar
bulmayı amaçlamak yerine, zaten mevcut olan kulvarda kendi üslubu ve
kendi özgünlüğü bulunan bir derginin etüdünü yapmak,\
Klanların ya da sermayedarların hükmettiği bir dergi olmaması için
gerekli bütün ilkeleri net ve samimi olarak sağlamaya çalışmak,\
Yayımlanacak her gerçek esere kapıları açık ama asla isimlerin eserlerin
önüne geçmesine izin vermeyecek kararlılığın gelişmesine olanak
sağlamak,\
Bir duruşu, bir sancısı olan ve bu sancıyı çok net olarak ifade ediyor
olmasına dikkat etmek,\
Bir dergi yaratılacaksa; onun her şeyden önce bir felsefesi olmasını
sağlamak ve bu felsefenin bütün platolarında derinliğine dolaşımına
olanak sağlamak,\
Yalnızca nitelik kaygıya saplanarak estetiği ve görselliği göz ardı
etmemeye dikkat etmek kadar bunun tam tersi bir olaya da asla izin
vermemek,\
Çağın getirdiği son demde, kendi varlığını ısrarla toplumdan
ayrıştırmaya çalışan yalnız bireyin sızılarını duyumsamak ve mümkün
olduğunca yabancılaşmanın tekile indirgediği algı dünyasında her bireyin
«ben» derken aslında bir başkasına onay verdiğini ve kişinin
yalnızlığını savunduğu en etkin depresif anda bile yufkacıya giderek
onun üretimi olan bir şeyden faydalanmak zorunda olduğunu anlatmanın
kaygılarını aktarmayı amaç edinmek gerektiğini kavramak,\
Söylemiyle farkındalıkları, üretimiyle üretene ve üretiye karşı tavrı
net olmak gerekir diye düşünüyorum.\
Bir çırpıda aklıma gelen birkaç başlık bunlar. Elbette sanatın ve
üretinin ya da eserin en önde olduğu ama asla popülist kaygılar
taşımadan, sanatın ulaşımını veya bölüşümünü sağlamak için de gerekli
bütün teknik olanakların yaratılarak; dağıtım ve ulaştırılma
sorunlarının kesinlikle çözümlenmesi ve periyodik ve istikrarlı olmasına
dikkat ve önem vermek gerektiğini düşünüyorum.

«Kuzey Yıldızı» ne yaptı?

\- Bir fanzinden bir dergiye dönüşerek cılızlaşana inat sesini
yükseltti.\
- Olması gerektiği kadar ya da gücü oranında varlığını periyodik ve
samimice sürdürdü.\
- Zaman zaman nitelik olarak iyi ayrıştırılamamış ürünlere rastlandıysa
da temelde seçici olmaya çalıştı.\
- İsimlerin değil eserlerin önemsendiğini her seferinde önemsedi.\
- Hiçbir klan ya da sermayenin erkine yenilmeden; sürecini tamamladı.\
- Her nedenle varlığı bir yük gibi birkaç genç arkadaşın sırtına
vurulmuş ağırlık oldu.\
- Bir internet sitesi oluşturdu ve birçok genç ismin buluşmasını ve
birbirinden haberdar olmasını sağladı. Belki de en önemli olan buydu.

Kendi sürecini tamamladığını anlayınca da artık çırpınmaya gerek
duymadan samimice «bu kadar» demeyi bildi.

**Salih Aydemir:**

kuzey yıldızı, yayın sürecinde iki aşamayı içinde taşıyarak geldi
bugünlere... ilk aşama, kuzey yıldızı'nın fanzin olarak yayın hayatına
başlamasıydı. bu aşamayı fanzin özelliklerini koruyarak sürdürdü. ikinci
aşama ise fanzin sınırlarından çıkarak dergi olma yolunda attığı
adımdı.\
birbirine tezat gibi duran fanzin-dergi kavramlarını kuzey yıldızı'nın
özelliği olarak gördüm. edebiyat tarihimize bakıldığında bu tür
geçişlerin neredeyse yok denecek kadar az olduğu görülür. kuzey yıldızı,
bu aşamada yapmak istediklerinin ne kadarını gerçekleştirdi, ne kadarını
gerçekleştiremedi soruları daha çok içsel bir sorun. buna dışarıdan
verilebilecek pek fazla cevap yok aslında.\
kuzey yıldızı küçük adımlar ata ata, kişisel istekleri karşılamaya
yönelik dergi tavrından uzaklaşmayı başarabildi. bana göre bu çaba
önemliydi. en önemlisi de dergiyi çıkaran arkadaşların oldukça genç
olmalarıydı. ki bu tür ayaklanmaları önemseyen birisiyim.\
çoğu zaman kuzey yıldızı'nın yayın politikası olarak daha çok ürün
dergisi olma yolunu benimsediğini düşündüm. ürün dergiciliğinin
handikaplarından birisi de sadece sürece bağlı kalmaktır. bu, dergiyi
edebiyata katkı sağlama çabasından uzaklaştırır. derginin, o alanı
zorlayan ve o alana katkı sağlayan bir dergi olması mümkün olmaz...
ancak kuzey yıldızı'nın son birkaç sayısında en azından bu tür
kaygıların dergiye yansıdığını gördüm. zamanla bunun daha da
netleşeceğini düşünüyorum.\
dergide yayımlanan ürünlere baktığımda gerekli seçiciliğin yapıldığını
söylemek de zor. buna paralel olarak nitel sıçramalar yapamamış olması
da derginin önemli sorunlarından birisi gibi görünüyor.\
bu eleştirilerin yanı sıra dergide olumlu gördüğüm ve bilhassa
dergicilik konusunda önemsediğim birkaç notu da aktarmak istiyorum:\
bunlardan ilki, kuzey yıldızı'nın her şeyden önce grup havasından
çıkması ve buna bağlı olarak tavır geliştirme çabalarının olması. bir
diğeri, herhangi bir kurum ya da sermayeye bağımlı olmamaları. açıkçası
bunu her şeyden çok önemsiyorum. genç arkadaşlarımın kendi olanakları
ile kuzey yıldızını 10. sayıya taşımaları ayrı bir başarı. bunu bir
dergi için her zaman «değer» olarak görüyorum.\
kuzey yıldızı'nın gittikçe daha çok etik ve estetik kaygılar taşıması ve
yayıncılığını bu değerler üzerine oturtmaya çalışmasının edebiyat
tarihimiz açısından da önemli olduğunu düşünüyorum. zaten bu çabaların
gözden kaçması söz konusu olamaz.\
özeleştiri yaparak eksikliklerini gideren dergilerin önemi gün geçtikçe
artıyor. kuzey yıldızı'nı da hep bu doğrultuda gördüm, görüyorum. aynı
eleştiriler her şeyden önce öteki-siz dergisi için de geçerli.\
bir edebiyat dergisi çıkarmak önemli değil, önemli olan o derginin
kendisine ve içinde bulunduğu dünyaya katmış olduğu değerler ve
nitelikler.\
yani derginin sürekliliği aslolan.\
bu değerlendirmeler ışığında «nasıl bir dergi/dergicilik» sorusu için
şunları söyleyebilirim:\
- edebiyat dergisinin kimliği olmalı.\
- alanının boşluklarını doldurmaya yönelik değil, tam tersi o alanın
boşluklarını daha da genişletmeye yönelik çalışmalar yapmalı.\
- bir dergide neyi hedeflemişseniz o hedefleri gerçekleştimek
zorundasınız. dergi, hep söyleyen bir şey olmalı. söyledikleriyle
tartışma açıp, sınırları zorlamalı.\
- cemaat ya da grup havasından kurtulmalı. aksi takdirde belirli bir
alana takılıp kalır, bu da dergiyi küçültür.\
- yayılmayı değil, genişlemeyi hedef almalı. popülizm şiir için olduğu
kadar dergicilik için de ciddi bir tehlikedir çünkü.\
- dergi bağımsız olmalı, bir kuruma ya da sermayeye bağımlı olması, bir
süre sonra değerler konusunda da bağımlık yaratır ve yenilikçi
adımlardan çok var olanı korumaya yönelik bir tablo çıkar ortaya.\
- dergicilik her şeyden önce mimari bir bakış ister. proje aşamasında
çok dikkatli davranmak gerekir\
- dergi editörlerinin kişisel kaygıları ya da kişilikleri derginin önüne
geçmemelidir.\
- dergicilik disiplin ve özveri ister, savrukluğu ya da tembelliği
kaldırmaz.\
- bir dergi yalnızca bugünü değil aynı zamanda geleceği de
hedeflemelidir.\
- ürün dergisi olmak, bir dergiyi gittikçe daraltır ve böyle bir dergi
ömrünü azaltır.\
- her yeni sayısı ile bir sonraki sayıyı zorlamalı ve niteliği artan bir
ivme kazanmalı.\
- dergiyi oluşturan ekibin tutarlılığı ve izleği dergiye doğrudan
yansır, dikkatli olunmalı.\
- nitel sıçramalar gerçekleşmiyorsa, dergi anlamını yitirir ve devam
etmesine gerek kalmaz.\
- her derginin söylecek bir sözü, bir duruşu, etik ve estetik kaygıları
olmalı ve dergide yer alacak ürünler buna paralel belirlenmeli.\
- içinde yer aldığı alanın ruhuna renk ve hareket katmalı.
