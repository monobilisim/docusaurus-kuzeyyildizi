---
title: "ringa - gökçe polatoğlu"
slug: "ringa-gokce.polatoglu"
tags: ["anlatı", "gökçe polatoğlu","sayı:on"]
---

nerede olduğumun önemi yok. bazı harfleri unutabilirim, hayatımdan da
çıkarabilirim. kimseyi ilgilendirmez. denizin dibine inen soda şişesi.
masallar. anlamak zorunda değilsiniz beni. her zaman size seslenmiyorum.
bir kızla el ele sokaklarda dolaştığım bir zaman vardı, dudaklarının
kenarında kalan çikolata parçalarını ben alırdım.

soğuktu. arnavut kaldırımları. hayatıma giren şarkılar. hayatıma giren
sokaklar. ellerimi gökyüzüne kaldırıyorum. masallara inanıyorum hâlâ.
sadece ben. love street sayesinde. hiçbir şeyin anlamı yok. isteseniz de
anlayamayacaksınız. saçlarım mosmordu o zamanlar. kafamı çevirdiğim her
balkonda yangınlar çıkıyordu. bilmediğim yerlere götürüyordu beni.
sadece bir cümle vardı hayatımda. şimdi geçmiş. buz gibiydi. sonra gelen
hiçbir yaz ısıtamadı parmak uçlarımı belki.

çocukluğum için hiçbirinize hesap vermek zorunda değilim. başucumda
kasabanın en güzel kızını okuduğu zaman için de. damarlarımızda bir
votka şişesi vardı. sokaklar baş aşağıydı. ellerimizde kıpkırmızı
elmalar. etekleri. eteklerimiz uçuşuyordu.

törenlere inanmıştık. ölü adamlara. mektuplara. merhabalara. sonra garip
adamlar oldu, yaşayan ama yaşayamayan. başka avuçlara takıldı
gözlerimiz. acıklı bir hikâye. intihar mektupları. durmadan çalan
ziller. bir ucundan tutmaya çalıştım, parmaklarımdan kayıp gitti
şarkılar. kesinlikle anlayamazsınız!

konuşamıyorum. anlatacak kimsem kalmadı. herkes dinledi hikâyemi. dünya
ortadan ikiye ayrılmış. kendi kendime anlattığım masalların sonu
gelmiyor. geceleri kendi başıma yürüyorum sokaklarda. sadece bir kız
sevmiştim, adı ringa.

sonra masal sona erdi.

şimdi eteklerimiz uçuşsa? inanamam!



![bogaz](/img/bogaz.jpg)
