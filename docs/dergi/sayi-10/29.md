---
title: "kuzey yıldızı - özgür macit"
slug: "kuzey.yildizi-ozgur.macit"
tags: ["anlatı", "özgür macit","sayı:on"]
---

adını kazımadım ama derime, damarlarıma işlemiş kurşunkalem.

**24.** tutma ellerimden benim, bakma gözlerime. kendine ol bana değil.
ya şu an çek git buradan ve senden sadece benim yarattığım efsane kalsın
göğsümün içinde tutsak, ya da kal benimle burada bu gece, birlikte
ölelim sabaha kadar, donarak. sabah güneşi birlikte çatlatsın
damarlarımızı, eriterek donmuş kanı. aynı köpek parçalasın
cesetlerimizi.\
**2.** buz bile ısınır içimi elime aldığımda, sen soğutuyorsun hem
kendini hem kendimi; yolcu kendi çizer yolunu, sen siliyorsun hem
kendini hem kendimi.

**1.** anlamına kandım kelimelerin: şiiri yaratan demekti şair, şiir
şairi yarattı bugüne kadar. gök mavi dedik, ağaç yeşil, ay turuncu
batmadan önce... yalan! mavi gök. yeşil ağaçtır, turuncu ay, doğmadan
önce kendi. bir avuç pıhtıya insan dedik, insan kandan ibarettir. akan
kana, ve, hepimiz istediğimiz yönde akıyormuş gibi baktık, istediğimiz
renkte görüp adına ‹kırmızı› dedik. göremeyenlere kör diyoruz ya, ayıp,
hepimiz körüz. en güzel gözler körlerindir, ve.\
**8.** gece koyu gölgeden ibaretti güneş dünyanın öbür tarafında uykusuz
kalırken. ve önemli değildi adını unuttukları, ne yıldızlar ne de ay
uyur geceleri. sen güneşim olsan da onlar göz kırpardı geceler boyunca.\
**8.** -- ‹karşı pencere› filmi için - gözyaşı sağdı kadın gözlerimden
ve sağır edici tıkırtısında ellerinin, hani kocasının bir yerlerini
okşarken, karşı penceredeyken ben, su topladı, irin aktı, kustu
kadınlığı.\
**1.** ah! dedi martı, tutsak ettiler beni denize, seni mahpusa.
mahpusta duvar, denizde taka; ranza arkadaşın burada balık. ve yine, gök
aynı gök orada da burada da, yıldız aynı yıldız. açlık aynı.\
**14.** kim adından vazgeçer ki bir başkası için, kim ‹turuncu› için
denizden cayar? maksat emek defterini açmak değil, affoluna kusurumuz.
özlem nemden de beter, deniz yok.\
**25.** unutmadık kendini düzdüğü zamanları çocukluğumuzun: bana
susarken zamklı gözlerin, petrol petrol, dirimine yapıştı çocuklarım uç
uca; ellerimle boğdum onları bir yudum suda. başka bir insan oldun artık
sen, hepsi gibi, anımsayamazsın. bense hâlâ gözlerini gölgende görmeye
çalışan saf çocuk, hâlâ kendisini düzen, geceleri...\
**28.** yağmur bulutu mavisi benimki, turuncuya inat. ne cayar kibritin
ucu olmaktan, ne tutuşur. öyle bir ağulu sevda ki, cevap yok, sorma
sakın.\
**2.** bir çizik daha attım duvarıma az önce, oysa saymıyorum artık. sen
yoksan ben var işte yine, benim ellerimden olacak intiharı
yalnızlığımın. şiiri ben yarattım çünkü bilemezsin, boşluğu
yazdım hissedemezsin.



![ilginckafa](/img/ilginckafa.jpg)

