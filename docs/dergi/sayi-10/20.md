---
title: "kardeşimin babası - oylun pirolli"
slug: "kardesimin.babasi-oylun.pirolli"
tags: ["şiir", "oyun pirolli","sayı:on"]
---

kucağımda bir kutu  
avuçlarımda bir yaşam\
maaş bordroları...\
faturalar...\
fotoğraflar...\
birkaç kitap...\
kendi tanıklığıyla kendini\
haklı çıkaran bir hayat\
içime çocukken diktiğim\
büyümesine solan bu yüz\
yıllardır bana bakan;\
kör olduğum an'a düşman\
ağırlığınca bir çırpıda geçiveren zaman,\
şimdi nereye koysam «doldur» diyor.\
baba'm öldü; yıllardır saklandığım\
herkesin bir babası olması gerektiğinden öldü benim baba'm.

ben küçük büyümüştüm\
başka bir şehrin kuytusuna uzandığında baba'm.\
tuttu onu elinden şehir;\
baba'm kendi ellerinde kaldı.\
hiç evlenmedi şehirle;\
hiç çocuk vermedi ona baba'm.\
sildi hüzün gözyaşlarını\
bize duyduğu sevgiden ve hırçınlıktan.

yalnızlığa söz vermişti biz daha dört kişiyken.\
iki şehir arasında kaldı, büyüdü yeminler.\
belki bir araya gelseler yakınlaşırdı sözcükler.\
bir araya

gel-se

idi

(k.)

duvarlardı baba'm ellerini\
geceye duyduğu minnetten.\
kızardım bana gecikmesine;\
kızardım çocuk uykumu bölmesine.\
sevgilerimiz el sıkışamadı hiçbir zaman.\
sorardı dilsiz çocuk, sünerken gece güne\
--ne zaman uyanacağız çay kokan bir sabaha?\
her gece söz verdi baba'm yarınlara\
bizim sabahlarımız hiç çay kokmadı.

her gecikişinde yanlış yol'a sayar-dökerdi baba'm.\
oysa sürüklendiğimiz yolculuklarda,\
şoförüydü kendi yol hikâyesinin\
baba'm beni hiç göremedi\
şansına küfretmekten.

beni mi severdi, beni sevmeyi mi;\
bilemedim.\
kardeşimle konuşurdu haftada bir\
uzak bir şehirden.\
kardeşimin babası mıydı\
babalığına çocukluk mu ederdi kardeşim;\
bilemedim.\
bir gereklilik olduğunda sevgi «duymak» boşa damlar.\
susar uyku aralarına sıkışmış\
öznesi olduğun sorular.

baba'm öldü; ağladım gözlerimden.\
bir baba'm olması gerektiğinden ağladım.\
şimdi bu eksik hüzün\
dilimdeki arsız acıyı ikna eder.\
neydi bu yokluğun dibine yıllardır ışık tutan\
nasıl çoğaldı bu irinli\
iki kişilik yalnızlık\
baba, çocuk ve mutluluksa anlatılan\
şeker;\
çocuğa\
ver-il-diğinde\
şeker.
