---
title: "can - m.met altun"
slug: "can-m.met.altun"
tags: ["şiir", "m.met altun","sayı:on"]
---

Canım sıkılıyor can, yorgunum  
Bana içimi getirsene...

Bu depremde seni soruyorlar can\
Yıkıldıkça taş, toprakla doğruluyorum\
Hangi yangında bir fotoğraf unutulsa şimdi\
Torunu kayıp bir nine gibi usulca boğuluyorum\
Enkazdan çıkanı tanımıyorum\
Sana yıkımı gösteriyorum\
Bana içimi getirsene

Canım sıkılıyor can, yorgunum\
Benden kendini diriltsene

Ekmeğin buharı bu denli sıcak\
Nemi bu denli baştan çıkaracak ocak\
Hangi lobide söylenseydi kulağıma bu ses\
Hangi dilde çoğalsaydı bu sancılı es\
Bu mola değil can, bu mola değil\
Bu, tuzun denizden koptuğudur\
Ayvanın tüyünden çaldığıdır\
Boyuna elinde kalem, günahın ağzından yazıldığıdır\
Ne kült var, ne güneş ne de sen\
Tapınaklardan, mabetlerden, minarelerden\
Şapellerden, yamaç evlerinden, aç dilencilerden\
Bana bir lokma huzur getirsene

Canım sıkılıyor can, yorgunum\
Bana acıdan doğan iki nehir getirsene

Fırat'ın suyu çok, Dicle'ye fırsat yok can\
Bana Kızılırmak'ta unutulmuş bir yosunun\
Meriç'teki kardeşini getirsene

Sana tüm gövdeler adına, aşkı teslim ediyorum\
Aşkı içimde emzirsene

Canım sıkılıyor can, yorgunum\
Bana rüzgârdan üşüyen meyve getirsene

Dünyaya konmuş kelebek, suda yürüyen tüy\
Ezildikçe büyüyen başak oluyorsa\
Bana Zerdüşt'ün miğferini giydirsene\
Havanın imkânsız olduğu dehlizlerde ateş yakmanın sırrıdır\
Barutun ilk hali, usulca büyüyen asinin ağzıdır\
Duvardaki çizgi ilk sanattır\
Anlamın matematik yanıdır, ilk bizon, ilk ok ve ilk avcı akrabadır\
Her şey hiçbir şeye rakiptir, mimar doğaya, oda dağa, düş yaşama\
Et ota, avcı ava rakiptir, herkes bilir can ölüme rakiptir\
Bu yüzden işte hâlâ her filmde iyiler kazanır halbuki; galipler
kötülerdir\
Mimar, oda, düş, hiçbir şey, et ve ölüm kazanır\
Can devrilir, doğa harap, yaşam söner, dağ üşür; her şey yoktur\
Ot yanar, avcı ustadır can, kötüler baki...

Canım sıkılıyor can, yorgunum\
Bana iyilerin zafer şarkılarını değil, kötülerin dramını getirsene

Bana düşlerin değil, gerçeklerin zarfını göndersene



![ev](/img/evv.jpg)
