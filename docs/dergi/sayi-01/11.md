---
title: "yürüyüş -ulaş nikbay"
slug: "yürüyüs-ulas-nikbay"
tags: ["şiir","ulaş nikbay","sayı:bir"]
---

çığlıklara ulaşır sesim boş bir sokakta yankılanıp  
seninle de dolaşmıştık bu sokağı  
bir çocuk gülüşünün masumiyetiyle  
hiç çekinmezdik o adımları atmaya  
gizil bir paylaşımdan alırdık cesaretimizi  
sokaklara çıkardık, sesimiz çığlıklara ulaşırdı  
çoğalırdık...

aynı sokakta sensiz yürüdüm bu sefer  
öyle çok oldum ki öyle çok!  
bir çoğul yalnızlık yaşadım, paylaşamadım  
senden uzakta, okyanusta bir kara parçasıydım  
durmaksızın vurdu kıyılarıma hasretin  
bu şehir yalımda bir damla su  
bu şehir sensiz

«ay» diye hayranlıkla izlediğimiz gecenin avuntusu  
cam kırığı kaldırımlar ve sokak lambaları sırdaşım  
dilime dolamışım umarsız küfürleri  
sensiz bir kenti küfre tutuyorum  
her seferinde yıkımlara adım atmışım  
her adımın karşılığını kaçamak bir bakışla alıyorum  
savruk adımlı çoğul yalnızlıklardan

bu gök, bu gece, bu boş sokak ve bu yanılgı  
bana bir şeyler unutturmak istiyor  
çiçekler takıyor saçlarına gecenin  
hüznün karartılarını bana sunuyor  
nafile çabasında bir matem siyahı  
«parasız yatılı hüzünler» demişti bir şair  
nasıl da karşılıyor hayatı onun söyledikleri

daldan düşen bir yaprağın sararacağı öyle kesin ki...  
daldan düşen bir yaprağım ufacık bir üflemede  
bir ölü gibi yatarım dar bir sokakta  
geçip gidersiniz yanımdan, kanıksanmıştır ölüm  
bir çınar tepesi düşlemiştim oysa ben  
faili meçhul demeyin bana, asla olmadım  
çığlıklara ulaştı sesim ve çoğaldım

uçurum kıyısı anılardır düşen yaprağın faili  
iki ayrıksı dünyaydı birbirine yaslanan  
eski bir albümün sararmış yaprağında  
iki ayrıksı dünyanın fotoğrafıydı geriye kalan  
beyaz bir duvar ve onun kirli yüzeyi...  
bense başımı bir duvara yaslamışım  
sensiz bir kenti küfre tutuyorum

neyi tanımam gerekir sevgiden başka  
sorumun karşılığını verin bana  
sabah yeli gibi okşamışım güvercin kanatlarını  
bir çiçeği koklamışım, güneşi içmişim  
ellerini tutmuşum  
bölüşmüşüm çığlıklardan geriye kalan  
çoğul yalnızlıklarımı...

aydınlık ve uzun bir yoldayım işte  
hep gülüşünü istiyorum ışığında ömrümün  
ortasındayım hayat denen karmaşanın...  
ve tedirginim ayrılığına yüzündeki tebessümün  
şimdi sen bir gök çizmelisin bana  
sınırsıza hazır ve güneşe gebe...

ve onunla atılan her adımdı yüzümdeki tebessüm  
rüzgârsız kalakalmış okyanusun ortasında bir tekne  
sonra doldurmuş yelkenliyi tüm soluğuyla  
daha hızlı, daha hızlıcasına  
ışımış gözlerinde mavinin bitmek bilmez gizemi  
sonra mısralar dizilmiş yeniden türkü tadında  
şiir tadında yaşanmış tüm özlemler

oysa eskimişti yüreğimde bir şeyler  
tarifi zor, tarifi imkânsız yalnızlığım!  
tut ellerimi üşürüm yoksa sensizliğe...  
bilirsin sen de zaman zindanında geçenleri  
dipsiz bir kuyudasındır işte, hep kazanır  
hep sıfırsındır sen, zaman kazanır  
zaman kazanır...

tüm bu anlamsızlığın içinde öyle zor ki  
şiirlerin hâlâ mavi kalmasını istemek...  
direnmek inadına zamanın karanlık zindanında  
tarifi zor, tarifi imkânsız  
ve seni görmek yansısında mavinin  
geçip gidene inadımsın benim, anlaşılmazlığım  
belki yanmışlığım, belki küllenmişliğim

şimdi gömülmek istiyorum içime  
ve senin hayalinle tutuşturduğum bu ateşten  
bu gök mavisi geceden yeniden varolmak istiyorum  
haçlarına gerilmek istiyorum sensizliğin  
özleminle çivilenmek istiyorum çarmıhına tutkunun  
içimdeki kocaman boşluğa titredim şimdi  
tut ellerimi üşürüm yoksa sensizliğe...

![sokak](/img/ky01_16_zaferyalcinpinar.jpg)

