---
title: "mr. and mrs. brown - gökçe polatoğlu"
slug: "mr.and.mrs.brown-gokce.polatoglu"
tags: ["anlatı", "gökçe polatoğlu","sayı:bir"]
---

mr. and mrs. brown mutlular mı cehennemin dibindeki yuvalarında? they've
got two children! onlar bile... mr. and mrs. brown olmak bile daha iyi
bir şey bu an için. ama yapabileceğim hiçbir şey yok. bekleyeceğim.
dudaklarım erirken, içimde bir yerler daha eriyecek. geriye dönülemez
ölüm adımları. içimden bir şeyler ölüp gidiyor ve engel olmak imkânsız!
böyle olması lazım! neden? neden hep benim başıma gelmesi lazım? çok mu
yanması gerekiyor canımın? her şey hep benden yana olurdu bir zamanlar.
bir zamanlar başıma kötü şeylerin hiç gelmeyeceği bir zaman vardı. onun
hep yanımda olduğunu gösterir zamanlar. onun bir tek benim tanrım
olduğunun ispatı zamanlar. böyle mi büyümem gerekiyor? en hassas
yerimden daha ne kadar vuracaklar beni? ağlamayacağım. beni kahretsin.
ağlamayacağım. cezam bu. cezamsa bu... daha kaç gün var peki? kaç gün
var bu kara yılın bitmesine? daha kaç boş bakış göreceğim? daha kaç
pencere pervazı var görmediğim? bu kent bu yıl dünyanın en ıstırap
verici yeri oldu. büyümek dediğim dip! en dibi... en dipte, kentin en
berbat noktasındayım. işin kötüsü ne kadar berbat olduğumun da
farkındayım. farkında olmayan günlük güneşlik insanlar gibi aptal da
olamıyorum bir türlü. sürekli şüphe. ama benim yine de bilgilerim var.
bu yıl da bitecek mesela. bu ıstırap bitecek ve koca lanet kalkacak
üzerimden. her zaman bitmedi mi? bildiğim bu! tek merak ettiğim kaç
gününün kaldığı. günlerce, aylarca gün sayabilirim ama tam bitti derken
birdenbire eşek gibi teperse dayanamam artık. bilmem lazım. bu soğuk
daha ne kadar sürecek? soğuk, soğuk ve kara kış... sonra her şey
geçecek. zaman... zamanla geçip gidecek her şey. acısı yüzyıllarca
sürecek sandığım çoğu yara geçti işte. her şey pürüzsüz ve güneşli
olabiliyor. en azından birileri için... geçmiş günlerin acılarıyla
ezilmeyecek beynim. unutulamaz mı? geçmez, sökülmez yapışkan bir acı mı
hayat? öyle olsaydı... öyle olsaydı bugün intihar ederdim. geçeceğini
bilmeseydim, gidemezdim bugün gideceğim yerlere. hiçbir şeye
dayanamazdım. sokak ortasında sızlanan bir prenses! neye yarar ki? en
büyük acılar. en büyüğü bile geçiyor. işte bu yüzden. bugün yeniden ölüp
yeniden doğacağım. fonda en arabesk bir müzik. yavaş yavaş doğrulacağım.
«düşmedim daha.»





