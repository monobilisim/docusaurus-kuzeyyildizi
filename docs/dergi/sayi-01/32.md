---
title: "kuzey yıldızı - özgür macit"
slug: "kuzey.yildizi-ozgur.macit"
tags: ["anlatı", "özgür macit","sayı:bir"]
---

*Kuzey Yıldızı, bildiğiniz gibi, insanların umutsuzluklarında gökyüzünde
onları hep aynı yerde bekledi. Yıldız ışığının bize düşündürdüklerini
paylaşmak için çıktık yola. Sorumluyduk dostlara ve düşünmedik ne olurdu
hava bulutlu olsa... [ocak 2001]*

Bir kış gecesiydi ya hatırlamıyorum hava nasıldı. Ben nadiren yaptığım
üzere gece yarısından sonra uyanıktım ve kader işte, tam o vakit, bize
yollarımızı birleştirmemizi salık vermeye karar verdi. Ben gördüydüm ya
yıldızlardan gelip yüreklerimizdeki pıhtıyı alıp götüren beyaz
kanatlıyı, güvenemezdim henüz tanımadığım birine, söyleyemedim ona. Bir
gece sivrisinek vızıltılarının altındaki Çukurova'ya uzanıp tertemiz
gökyüzünü seyrederek anlattım onları göğün gizli iblisine.  
Kuzey Yıldızı bize gökten üçüncü kez göz kırptığında o, çoktan Zeus'un
ona bir doğum gününde aldığı sulu boyalarla gökteki yıldızları
boyamıştı. Ben suç ortağıydım, ona gereken doğru fırçayı bulduğum için.
Denizin gardiyanı onun rengini bozduğumuz için peşimizdeydi. Hangi
yıldızın ışığına sığınsak, açıkta kalıyorduk.  
Hani *Kurbağa ile Boğa* hikâyesinde, kurbağanın boğa kadar olacağım
derken, göz göre göre çatlaması vardır ya; işte yıldızlar da aynen o
şekil, gök kuşağının renklerine parçalandılar ve sırf bizi yargılamak
için geriye toplaştılar. Dünyada asla adil olamayacak bir mahkeme
vardıysa, o da buydu. Onun kalbini çıkardılar ceza olarak, benim de
umutlarımı çaldılar.  
Mahkeme çıkışı dört yöne giden yollar vardı önümüzde. Biz 'şimal
rüzgârıdır' oradan esen diye, kuzeye gidenini seçtik. Bu umuda atılan
ilk adım değildi ve hiçbir adımın adı 'son adım' olmayacaktı...  
O, sulu boyaları aldığı için Zeus'a kızmaya başladı. Sonra kumdan
kaleler yapamadığı için çakıltaşlarına... Hayatındaki insanları,
belediye otobüsünün her durakta indirdiği yolcular gibi indiriyordu
hayatından.  
Sonra ben dağlara çıktım ve orada şunları yazdım:

*Ayrılıklar acıdır*  
*Ve garlarda olur*

*Seni sevmek*  
*Balkanda (ç)ölmenin ko(r)kusudur*

Sonra ben şimale kendimi kaptırmışken, farkına varmadan, yıldızları
kaybettim. Ama yönümü bulmakta pek zorlandığım söylenemez. Çünkü doğru
yönü gösteren Kuzey Yıldızı'ydı.  
O ise yıldızların gerçek birer renklerinin olmadığını çok geç anlamıştı.
Yıldızların herhangi birinin, diğerlerinden farkı olmadığını anlaması
için ne kadar süre geçeceğini düşünmek bile istemiyorum...  
Sonuçta o Kuzey Yıldızı'nın sahiplerinden biri...



![yildiz](/img/32.jpg)

