---
title: "yüzümü ör yağmurla - faruk bal"
slug: "yuzumu.or.yagmurla-faruk.bal"
tags: ["şiir", "faruk bal","sayı:bir"]
---

Beklemek buruşturuyor beni bu şehirde  
ne zaman baksam bir kadının yüzüne  
hepsinde yırtık kuş resimleri  
pedalı kırık bisikletler...  
özlemi yok yaz mevsimine hiç bir kadının  
bu ülkede her kadın bir kar masalı...  
anladım.

Ezanı çan sesine yapıştıran  
herkesi anlayan bu şehir  
pıtraktır tırmalar sesimi  
uyuyan fenerciler yerine kor beni  
oynatır neonları bir yosma gibi asfaltta  
ezilirim yosmaların kabusuyla  
hayaline sığınırım yağmurun  
bir çocuğun rüyasına...  
şehrin ışıklarına yenilir yağmur.  
karın beyazı suyun rengine dağılır  
hayatın renkli kitaplarından koparılmış  
çocuk resimleri kalır bir avuç.

Yüzümü ör yağmurla  
gidersem  
dönmeyeceğimi biliyor akdeniz.
