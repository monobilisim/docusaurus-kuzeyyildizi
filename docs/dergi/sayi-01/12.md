---
title: '"var" olan dergiler üstüne - kadir aydemir'
slug: "var-olan-dergiler-ustune-kadir-aydemir"
tags: ["eleştiri","kadir aydemir","sayı:bir"]
---

Küçücük bir kan damlası düşünün bir mikroskobun lamında, tek gözünüzü
kapayıp bakarsınız: binlerce renk, değişip duran küçük organizmalar. Her
biri kendi içinde bir anlam taşır. Biri diğerine yapışıktır ve
koptuğunda eski rengi değişir, başka bir şeye dönüşebilir, belki de yok
olur, bilinmez!  
Edebiyat tarihimizde dergicilik önemli bir yer tutmakta. İlk sayıdan
sonra bir hastalığa dönüşen bu uğraş, kimi insanlar için bir yaşam
biçimine dönüşmekte. Harçlıkların ortaya konulup birleştirilmesi, yana
döne bir matbaa aranması, yağmur çamur demeden koltuk altındaki sıcacık
derginin dağıtılması...  
İşte şiir dergileri de en başta örneğini verdiğim bu küçük parçacıklar
gibidir. Biri diğerini var eder, destek olur. Her dergi çok hücreli bir
yapıdır aslında; belli evrelerden geçip başka bir dergi oluşturulur,
onlarca şair ortaya çıkar, sararan sayfalardan çıkamayanlar da
olacaktır. Kimi dergiler yaşamlarını bir bayrak yarışı gibi yeni
editörleriyle sürdürmekte, kişisel çabalarla yayın hayatını sürdürenler
veya birkaç sayı çıkıp kapanmış olanlar var, bazı dergiler de büyük
kuruluşların ve yayınevlerinin sayesinde ayakta durabilmekte. Bir
şekilde insanlara mesaj verebilmektir önemli olan. Kâğıdın rengi,
mizanpajı, kimlerin yazdığı, kaç basılıp ne kadar dağıtıldığı çok da
önemli değildir. Yazılan her iyi şiir nasıl ki okuyucusunu bulursa bir
gün, bir dergi de eninde sonunda gereken yeri neresiyse oraya varır.  
Şiir-edebiyat tarihimizi işte bu pek 'önemsenmeyen', irili ufaklı
dergiler yazıyor. Kabul edilsin ya da edilmesin, bu böyle.  
Son zamanlarda «günümüz edebiyat ortamının merkezinde yer almayan»Yücel
Kayıran, Budala, Sayı: 18 Kasım-Aralık 2001 dergiler ciddiye alınmaya
başlandı. Özellikle Cumhuriyet Kitap Dergisi'nin (Sayı 609 / 18 Ekim
2001) yayınladığı «Edebiyat sevgisini yeşerten yayınlar ya da Okuruna
Göz Kırpan Dergiler» adlı dosyası bu hususta beklediği ilgiyi gören bir
çalışma oldu. Başka, Şiir-oku, Budala, Öteki-siz, Kül, Islık, Ağır Ol
Bay Düzyazı, Düşlük, Kavram Karmaşa, Şiirli Çıkın, Dize, Uzak, Kuzey
Yıldızı gibi birçok dergiye ilişkin küçük notlar vardı bu dosya içinde.  
Yayınlanan bu dosyadan sonra ilginç gözlemler edindim. Kendisi de
edebiyat dünyası içinde olan pek çok şair-yazar bu haberi okuduktan
sonra ilk olarak şunları söyledi:

-- *Aaa, böyle bir dergi mi vardı?* (Evet!)  
-- *Çok ilginç, bu dergi yeni mi?* (O dergi yaklaşık 5 yıldır çıkıyor!)  
-- *Ne kadar çok dergi varmış canım, nereden çıktı bu dergiler şimdi?*
(Günaydın!)  
-- *Kim bunlar?* (Tanımazsınız, sizin kabileden değiller!)

İnsanın hiç şiir okumadan şiir yazması gibi, şiir gönderdiği dergiyi bir
kez olsun alıp okumamış olması gibi, kişinin kendisi bir dergide
çalıştığı halde yeraltından sızan hiçbir dergiden haberdar olmaması gibi
acı şeyler bunlar.

**Peki bu dergiler neden çıkıyorlar?**

Dergiler edebiyat dünyamızın kendini yenilemesi ve okuyucular da dahil
olmak üzere herkes için varlar. Sağlıklı bir okuma ve yazma pratiği,
güncel şiir-edebiyat dilini takip etmek, şiirin sorunlarını bilmek ve
anlamak; yaşamını devam ettiren dergileri izlemekle mümkün. Hiçbir dergi
kişisel amaçlı yayın yapmıyor ve şu da bilinmeli ki gelecek kuşakların
belleğini de dergiler yazıyor, oluşturuyor.  
Ne yalnızca kendi yayınlarıyla ilgilenen editörleri ne de sadece
yazdıklarını yayımlayan dergiler dışında hiçbir şeyi, hiçbir çalışmayı
takip etmeyen, umursamayan sanatçı modelini istemiyor bu evren.

«Biraz daha hassasiyet ve iletişim!» demek, hiç de gereksiz değil.
