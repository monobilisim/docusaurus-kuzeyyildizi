---
title: "a.r.a - duygu güles"
slug: "a.r.a-duygu.gules"
tags: ["şiir","duygu güles","sayı: on iki"]

---
sigara kaydı düştü demin kül tablasının yanına, aslında kaymadı uzundur
içilmediği için grileşip külleşmiş gövdesi kendi içinde büyük bir
patırtıyla yıkıldı ya ben duymadım yani patırtıyı ben yıkılsam o da beni
duymaz zaten her yıkıntı kendi sesinin altında kalır, altı sararmaya
başlamıştı tabii düşünce sigara yanmaya devam ediyordu kendi içinde
fıstıki makamdan, kaldırmadım sarardı dört bir yanı elbet birazdan
sönecekti sönmek yanmaktan daha kokuluydu kesif sönüyordu renksiz
yandığı gibi bir şeyler düşündüm ahesteden yanan sigaraya bakarken
sigarayı düşünmedim ya da bulunduğu yeri yakmasını, böyle gitti geldi
ipsiz sapsız kimi anılar fikirler beynimin içinde yer kalmadığını
hissettim bazı anıları istifleyip toparlamak gerekiyordu belki ama zordu
bu iş bunu düşünmek daha da daraltıyordu alanı hani kimi çekmeceler çok
doludur asla boşalmazlar boşaltmaya çalışırsınız sonra yarıda kalır
yarım dolular tam dolulardan daha beterdir üstüne bir de yarım
kalmışlığın gereksiz doluluğunu taşırlar ya ondan, başımı taşımaktan
yorulmuştum dahası bakışımı taşımaktan yorulmuştum, tüm başlar aynı
bakışlara çıkıyordu, sigaraya bakıyordum şimdi ama sigara da benim
başımdan kendine bakıyordu, önüm arkam sağım solum göz, tipik bir
saklambaç eskizi saklananı görmek mi gerekir yoksa bulmak mı ikisi
farklı şeyler elbette bulmak el yordamıyla görmek göz yordamıyla pire
için yorgan yakmamak lazım aslında ikisini de kullanabilmeli insan,
zamanı geldiğinde bazı düşünceler asılıp kalıyordu bazıları gidiyordu
beynimde, bazen yattığımda yan yattığımda kulağımın altı yastığımın üstü
arasındaki o ipincecik dapdaracık ve gencecik alandan kalabalıkların
geçtiğini duyuyorum hızlı hızlı yürüyorlar, hem de ayaksız
ayakkabılarıyla, yerin derisi soyulmuş davulunu çalar gibi varoluşlarını
gümbürdeterek geçiyorlar kulağımın altından yastığımın üstünden bazen
gözümde de oluyor bu devinim tepiniyorlar ayaklarını vurarak gözlerim
sesleri görüyor yalnızca ama sigara bitmiyor içten içe yanıyor dumanlı
puslu, bazen diyorlar gök kırmızı bazen de mavi ikisini de görmüyorum
ben gök olmamalı bence yani yukarısı olmamalı, yukarıda yukarısı da
dahil hiçbir şey olmamalı aşağısı olabilir ama ya da yukarısıyla aşağısı
arasında kalan bölge de olabilir, başı yukarı kaldırmamak yukarı
bakmamak lazım tabii yukarısı olmasa daha kolay olur şimdilik var
yukarısı belki yarın olmaz, yarın ise yarım olmalı hep, tüm yarınlar
yarımlaştıkça belki de bugünler uzar dünler ise dört katına çıkar
üstelik, tek sorun yarın, dünler ve bugünlerle ilgili bilinmedik bir şey
yok yarınla ilgili de yok ama yarın yaşaması en beter olan zaman parçası
dünle bugünü tercih ederim ben o yüzden yarımlaşmalı yarınlar, sigaranın
bitip bitmediğini bilmiyorum sanki artık bakmıyor gibiyim bunu düşünmek
zorla baktırıyor ona gerçi yandığını görüyorum daha yavaş daha içten,
insan da böyle mi yanar acaba yani sonuna doğru daha zevkli daha ağırdan
alır gibi düşünceler düşünceler badana yapıyorlar beynimin duvarlarında
beynimin duvarları çatlamış bir elbezi gibi eprimiş silinmekten sıvaları
dökülmüş, garip bir renk bulmuşlar kendi aralarında kopkoyu arkasını
göstermeyecek bir renk boyandığında geridekilere geçit vermeyecek bir
renk, şimdi bir köpek havladı uzaktan yakına doğru giderek yaklaştı
sigaranın yanında havladı sanki sonra sustu sadece susuşuyla göz göze
geldik kayboldu belki ama belki de kaybolmadı hâlâ orada, buralarda
mayıs gibi bir zaman yaşanıyor belli ki pencerenin dışı öyle güneşli
parlak havalardan en çok da bu havalar oldu mu yukarısı olmasın diyor
insan, damların üzeri gölgeli damların üzeri hareli, kuşların kendisi
yok sadece gölgeleri kalmış birkaç adam koşturuyor damdan dama uzakta
bir minarenin ucuna çıkıp atlıyorlar aşağıya, göremiyorum nereye
vardıklarını, bir kuşun gölgesi uçuyor kendisi damda oturuyor bu sefer
ona mı bakayım uçan gölgesine mi karar vermek de ne zor iş karınca
kararınca kararları olmalı insanın, bir karıncanın küçük bir ekmek
kırıntısını taşıma kararı gibi kararlar, karar da denmemeli belki adına
ancak vermemek de zor bazen ya verilen karar verilemeyen karardan daha
hafif olabilir mi acaba kimi zaman karaları bağlamak gibi bir karar
sahibi olmak, insanı güneş kavruğu tenlerin uzamına taşır böylesi
kararlar sigara da inatçı ama dingin bir kararlılıkla yanmaya devam
ediyordu ben yansam bu kadar kararlı olmazdım belki de onun için insanın
yanması böyle içli böyle asude olmaz, bazen kafa kalkar ya yukarılara
doğru o vakit tüm çakmaklar aynı anda çakılır gibi gelir bana gözlerim
kararır karar verirler yukarısının olmadığına gözlerim, insanın önünde
pencere varsa daha buruk bir yalnızlık hissediyor dışarısı içeriden hep
daha tizden çınlıyor içerinin sesleri pes, gözlerimi kapatıp bir an
sallanıyorum sonra açtığımda yine pencereden bakmaya devam ediyormuşum
gibi geliyor devam da ediyorum zaten, geçmiş zamanda mı oluyor mu
şimdide mi bilmiyorum sigara ne zaman yandı ya da yandı mı yarın mı
yanacak birazdan mı yoksa dün yandı da çoktan bitti mi hiç bilmiyorum
mu, bazı zamanlar ne şimdi oluyor ne de dün, yarın olabilir ama
bilmiyorum zaman kendi isteğiyle yarın olur mu, bir çember var ya ilerde
tüm göğü kapatan bir çember sallanmaya başlamış ben bakmadan önce ben
sallanırken gördüm çünkü içinden geçme isteği uyandırır bütün çemberler
bende ama bazen de korkutur, içrek bir korkudur çember içi sanki hep
orada kalacakmış gibi hapsolacakmış gibi ama zaten hep bir yerde
kalıyorum ben, bazen yerde hortum olur büyük hortum küçük hortum bahçe
hortumu üzerine basar insan illa ben basarım suyun akışını engellemek
isterim akar yine de su uzun uzun, su uzundur, ben kısa bir su görmedim
ya da ensiz bir su uzun ve geniştir sonra hortumun sahibi gelir kötü
kötü bakar hemen gözler yere iner suçluluk mudur bu yoksa yukarının
olmayışı mı, kabloların üzerine de basarım ben tüm kabloların, onların
sahibi yoktur ben görmedim hiç karşılaşmadım onlarla ama hortumların
başını sıkınca su daha derin akar çabuklaşır birden zaman insanlar
birden durur ya da daha hızlıdan başlar koşmaya köprülere doğru, bu
kentin köprüleri çok, köprüsüz olsaydı belki daha fazla katlanırdım o
köprüyü görmüyorum şu an çok da üzmüyor beni, hiçbir kuşun altı yok
benim var altım o yüzden onlara bakıyorum onlar bana bakmıyor ihtimal
kuşların altı olsaydı belki sigara da şimdiye sönmüş olurdu hâlâ mı
yanıyordu günler geçti aradan belki yeni bir tane yaktım da o yanıyordur
ama hatırlamıyorum bazen, her şey hatırlanabiliyor bazen de adlar
kentler müzikler hepsini hatırlamak ne külfet sıfır hafızayla işe
başlamak gerek sadece sıfırı hatırlayarak sıfırı hatırlayan biri başka
hiçbir şeyi hatırlamaz sonra, başladıktan sonra da hatırlamaz sıfırın
çemberinde hapsolur hepsi, karşıdaki çember sallanıyordu sürgit ne
düşünüyorum bilmiyorum şimdi turuncu bir havuç üzerinde ısrarla
söndürülmüş diğer sigaralar var gözümde ama sonuncusu yanıyor hâlâ demek
havuç yemişim öncesinde, yemeklik havuç pişirmeden yemişim sigarayı da
kaynatmadan içiyorum besin değerleri fazla oluyor, bir poşete doldurdum
geçende sahip olduğum az sayıdaki ıvır zıvırı birkaç kitap müzikçalar
sonra biraz da video kaseti doldurdum bir tomar da kâğıt yazılı yazısız
içinde ne yazdığını çok merak ettim koyarken gözüm biraz kaydı sonra
vazgeçti, unuttum galiba geçti merakım kalemleri koydum akabinde en üste
birkaç parça giyecek hepsi poşete sığdı belki sigara bitince gider
atarım bir köprüden aşağı köprüler bu işe yarıyor bazen, bazı kolay
kurtuluşlara, kendimi de koymak istedim poşete üstüne hani kapak
niyetine dolmaların üstünü domates şapkasıyla kapatırlar ya onun gibi
süslü görünsün diye belki de içindekini belli etmesin diye poşet siyahtı
gidip atacağım eli kulağında bir zamanda, hem böylece kalmaz iz kalmaz
anı kalmaz, keşke diyor bazen kişioğlu keşke diyor keşke diyip kaldım
şimdi o kadar çok keşke varmış ki meğerse hepsini söylemeye kalksam
kalkamam da, karnımda bir morluk var tam midemin üzerinde mosmor şimdi
daha mor daha sarı baktıkça yanıyor sanki büyüyor aheste bir rengi var
karardıkça yanıyor sonra yine sararıyor ten sarısıyla normal sarı
birleşince mor olurmuş, ona benzer bir gölgesi de var yanında kılavuzu
gibi duruyor sonra o da yayılıyor baktıkça sigara sönüyor, kaç gündür
yanan sigara şimdi, sönüyor...
