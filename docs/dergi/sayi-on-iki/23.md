---
title: "yalnızca ayrılık mı? - fatih seven"
slug: "yalnizca.ayrilik.mi-fatih.seven"
tags: ["şiir","fatih seven","sayı: on iki"]

---
Çıplak bir hayat giydim\
Gözlerine rastık bir gece\
Kabuk değiştiren gözüme, bir yılan\
Giderken pencerenden bak\
Ben olacağım yıldızlardan dünyayı soyunan

Bir ırmağın yönünü,\
Sarı bir çöle çeviren dağlar ördü\
Yokluğun, giderken sallanan cesedin\
Nasıl sarardığını gördü.\
Aldırmadı, hanine çalan dişlerinin arasında\
Nasıl bilenirse gece, saçlarının karasında\
Öyle biledi, şah damarıma kurulan keskin tahtı

Cam-ı rûşene dolmuş güzelliğin\
Bir zerre gece bırakmadan gözlerimden\
Aktı, güneşi taşırırken bir tek kirpiğin\
Ormanlara büründüm sevgini süzmek için\
Gel gör ki yaktı gitti ayrılık dediğin.
