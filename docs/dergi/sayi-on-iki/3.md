---
title: "söyleşi: derya önder"
slug: "soylesi.derya.onder"
tags: ["söyleşi","vedat kamer","derya önder","sayı: on iki"]



---
**Vedat Kamer:** ocak 2002'de yayımlanan ceza defteri ile ilk cinayetini
işledin. geride delil olarak üç uzun şiirin bulundu. ikinci cinayeti
işlemek için tereddüdün nedir? soytarı ve deli'nin hüzünleri bu cinayete
karıştı mı?\
**Derya Önder:** Şimdi sen böyle söyleyince ben de üç yıl olduğunu fark
ettim. Hem uzun göründü gözüme hem çok yakın. İlk kitap ilk cinayettir
demiştim o zamanlarda. İnsan önce «ben»i öldürür. İçinde el değmedik
hiçbir yer bırakmaz. Ben de öyle yapmıştım. Ceza Defteri'nin yazılması
benim için çok sancılı bir dönemdi. Kendime yazar gibi yazdım zaten.
İkinci cinayet için bir tereddüdüm yok elbette... Daha çok bir hazırlık
ve biriktirme dönemi diyelim. Ceza Defteri'ndeki şiirler --ki nehir şiir
denildi çoğu kez uzun oldukları için-- kitaptan önce herhangi bir yerde
yayımlanmamıştı ve direkt kitaba girmişti. Sadece Muhtelif Hüzünler
Geçidi isimli şiiri Rüzgâr'ın çocuğu sevgili Murat Koçak almıştı benden
ama Rüzgâr'ın ertelenmesiyle o da kaldı. Dolayısıyla o şiirler dışındaki
şiirlerim, yani dergilerde yayımlananlar ve henüz yayımlanmamış olanlar
rahatlıkla ikinci kitabı oluşturabilir. Fakat her nedense ben bir kitabı
oluşturacak şiirlerin daha özel ve birbirini tamamlayan nitelikte
olmasını diliyorum. Bir yandan da aman her yerde şiirlerim olsun, ben
olayım gibi bir tasam yok. Yaşadığım sürece benimle yaşayacak olan bir
şiir var içimde... Biraz bunun için ağır davranıyorum galiba.

Soytarı ve deli... Her nasılsa ikisi de gelip içime yerleşmişti o
zaman... Onlar güldü, onlar ağladı, gitti, geldi... Ben sadece yazdım.

**VK:** içine sığmadığın öteki-siz için hiç çocukların suçunu
üzerine aldın mı? dergiciliğin tahammül kaynağı nedir?\
**DÖ:** Aldığım zamanlar oldu. Ama bunu daha çok şöyle düşünmek
gerekiyor. Bu bir annenin çocuklarının suçunu üstlenmesi gibi değil...
Çete elemanlarının birbirini ateşe atmaması gibi... Bizler profesyonel
dergi yöneticileri olmadığımız için sadece şiirin değil aynı zamanda
hayatın da işçileriyiz... Dolayısıyla zaman zaman kaybolmak, çekip
gitmek, kendimize dönmek isteyebiliyoruz. Ya da bir dizenin, bir imgenin
peşinden onun götürdüğü yere gitme isteği sarabiliyor içimizi. İşte o
zamanlarda kim suçu üstlenebilecekse bu işler ona kalıyor.

Açıkçası öteki-siz'i ilk çıkarmaya başladığımız zamanlarda rutin hayatı
bu kadar etkileyeceğini, bu kadar ağır bir yüke dönüşeceğini hayal
etmemiştim. Bu kimi zaman ortaya çıkan şeyin güzelliğiyle bunu
unutturacak kadar yoğun duygular bırakıyor. Kimi zaman ise sizin çok
dışınızda bir yerden mesela okuyuculardan öyle yansımalar oluyor ki, siz
yeni direnme noktaları, yeni enerjiler buluyorsunuz bu yansımalarda. Bir
dergi bir kitaptan çok farklı. Kitap kişisel bir serüven, bir seyir,
belki tek kişilik bir sandal... Ama dergi kocaman bir gemi... Ne usta
bir kaptan, ne mükemmel bir mürettebat tek başına yetmiyor... Rüzgârın
hangi yönden estiği, geminin iskeletinin sağlam olup olmadığı, kaptanın
yol bilirliği ve nereye gitmek istediğini bilen yolcuların kattığı ahenk
ancak yolculuğu yolculuk yapıyor... Biz bütün rüzgârlara açığız, ama
bütün limanlara uğramak gibi bir derdimiz yok. Derginin, dergiciliğin
bir tabu ya da varoluş dayanağı olmasından çok «hâlâ söylenecek sözü
olma» hali olduğunu düşünüyorum. Yani tahammül içerden doğuyor ve bir
gün içerde ölecek.

**VK:** ilk mektup'unda «bunu bizden başka kimse bilmedi» ile
«sanki sen gelmesen ben gidecektim» karşılıklı oturuyorlardı. birden
aralarına girdim: o anda, zaman kırıldı, mekân kayboldu ve çıplak bir
acın kaldı karşımda. acın artık geçmişini ya da geleceğini kaybetmişti.
ben acını aldım, ayaklarımın yere değmediği bir durakta, 19:48'de
tramvay beklerken'e götürdüm. böylece acını özelleştirmiş oldum kendi
zaman-mekân koordinatlarımda. tramvaya bindiğimde yanına otursam acını
geri ister miydin? a) istersen, beni ikna etmek için hangi zamana ve
mekâna götürürsün? «istanbul'un içinde başka bir istanbul»da bize kimi
anlatırsın? b) istemezsen, şair-acı-zaman-mekân-okur ilişkisini açımlar
mısın?\
**DÖ:** Bence sadece şiir öncesinde yaşamda özelleştirilmiş bir
acısı var şairin. Ki bu onu dürtüyor ve harekete geçiriyor. Birdenbire
gündelik dilin içinden bazı sözcükler oltasına takılıyor ve şiir için
sıraya giriyorlar. Ama şiirin hanesine yazılmaya başlandıklarında şairle
şiiri arasına bir yabancılaşma giriyor. Uzun zamandır tramvaya
binmiyorum ama ola ki binsem, yanında olsam da acımı geri istemezdim.
Çünkü o zaten hâlâ bende olurdu. Senin ya da bir okur olarak benim
herhangi bir şiirden çekip aldığımız acı da zaten kendimize ait... Ama
acı her şey değil... Şiirin mekânı ile şiirin okunduğu, bulunduğu mekân
ve okuyucunun mekânı çakışabilir... Bu okurla şair ve şiir arasında
ayrıca bir bağ kurar yani... Ama böyle olmak zorunda değil. Geriye dönüp
baktığımda «ben»i okuyan bir başka «ben» buluyorum çoğu zaman. Ve acı
şüphesiz bir öğreti yaratıyor ama girdabına düşmeden...

İstanbul'un içinde başka bir istanbul'da hiç kimseyi anlatmazdım...
Bunun bir kişiden öte, olmadığı için özlenilen yahut da olduğu
hissedilen ama henüz varılamamış bir dünya olduğunu düşünüyorum.

**VK:** giderken hiç şiirini unuttun mu? şiirin de kendine ne
yapacağını biliyor mu? öteki'nin gizilgücünün kaynağı nedir?\
**DÖ:** Şiirin susup konuşmadığı zamanları hatırlıyorum... Bir
şiiri bile üzebilecek kadar hazin durumlar karşısında... Ama benimle
gelmediğini ya da onu unuttuğumu hatırlamıyorum. Çok acımasızca ve belki
çok bencilce ama en olmayacak zamanlarda bile şiirle düşündüğümü
hatırlıyorum. Yani şiir yazmak için değil ama bir dizeyle sevinmek bir
dizeyle üzülmek, kızmak gibi...

Şiir ve şair birbirinden bağımsız ama alakasız değil...

Ötekinin gizilgücünün kaynağı hep olmayan yarımızı aramamız belki de...
Yazarken olmayan ben, olmayan başkası... Harekete geçiren, parçalayan,
kıran ve yerine başka bir şey koymaya çalışan...

**VK:** şair kadınların poetik suskunluğunu nasıl açıklarsın?
annenizin size suskunluğa çağrısı ile bir benzerlik taşıyor mu, bu
bilgeliğin kaynağı nedir?\
**DÖ:** Her şeyden önce bunun bilgelik olduğunu düşünmüyorum.
En azından kendi adıma böyle bir şeyi üstlenemem. Poetik susuşun
karşısına ise şiirle söylemeyi koyabiliriz. Örneğin Mevlânâ Mesnevi'de
önce kulak ol, ağız olma diyor. Her ne kadar bu yaklaşım tasavvuf
sınırları içerisinde kalıyor gibi görünse de, bu insan-değer-yaşam
ilişkisi içinde de kabul edilebilir. Şair kadınların söyleyecek çok şeyi
olduklarını düşünüyorum. Bu, şairliğin kadınlığa, kadınlığın şairliğe
boca edilmesiyle iç içe geçiyor. Söylemek çoğu kez yaralıyor. Bence
kadınlar, söylemekten, her şeyi söylemektense, daha çok işaret etmeye ve
kendiliğinden anlamaya giden yolu aydınlık tutmaya çalışıyorlar.

Çok konuşmak, çok söylemek, çok konuşmayı, çok söylemeyi çok istemek
hatta göz'e gelmeyi istemek yaygın bir çağ hastalığı... Çaresi yok...
Birileri çok konuştuğu için birilerini lal ilan etmenin anlamı yok. Şair
kadınların şiirleri daha dikkatli okunmalı ve mümkünse çıplak gözle...

«annem susmaya çağırıyor beni» demiştim, doğru. Her zaman olmasa da
dünyaya karşı ana rahmindeki cenin suskunluğunu özlediğim
oluyor çünkü...

**VK:** şairin etiği dile geliyor dizelerinde, etiğin
yoksunluğu estetik değerleri nasıl etkiler?\
**DÖ:** Birçok şair bunların birbirinden bağımsız olduğunu ve
şiirin bundan etkilenmeyeceğini düşünüyor. Ya da onlar, şiirin her şeyin
üstünü örttüğünü, iyi bir kapatıcı olduğunu düşünüyorlar belki de... Ben
bu düşüncelere katılmıyorum. İnatla, şairin hayatı şiire dahildir diye
düşünüyorum. Ve benim için bu, bir cümleden daha fazla bir şey. Sonuçta
hayata bakışınız şiire bakışınızı da belirliyor. İnsana
verdiğiniz-vermediğiniz değerler şiirinize yansıyor. Bunun düzyazıda
olduğu gibi anlatıcı, açıklayıcı olması gerekmez ama imgeler işaret
ediyor bunları.

Etik açıdan sağlam bir duruşu olmayan ama buna rağmen «iyi» şiir
yazdığını düşünenler olabilir. Ama zaman her şeyin efendisidir ve bu
çarpışma er ya da geç gerçekleşecektir. Okuyucuyu küçümsememek
gerekiyor. İyi bir okur satır aralarını okuyabildiği gibi şiirin perde
arkasını da görebilir. Ben bu anlamda teknik olarak ne kadar kusursuz
görünürse görünsün bazı şiirlerin damarından kanın çekildiğini
hissediyorum ve orada sadece ustalıkla --belki-- yan yana getirilmiş
sözcükler görüyorum ama şiir, hayır...

**VK:** şiirindeki iran ile iran'daki şiiri yüzleştirdiğinde ne
çıktı ortaya? farsça şiirinin yalnızlığını değiştirdi mi?\
**DÖ:** Şiirimde İran yok. Dahası soruyu böyle sormamalı belki
de... Benim İran şiirine doğru adım atışımın en önemli nedeni Furuğ
Ferruhzad şiiriyle tanışmaktı. Onda önce insanı, sonra kadını ve hep
şair olmayı gördüm. Bu benim gecikmiş tetiğimdi. Çok genç değilim ve
zamanı daha doğru değerlendirebilirdim eğer yaşamım izin verseydi. Ama
yine de açılan en ufak boşluktan bile faydalanmaya çalışıyorum.

İran'daki şiir de tıpkı bizim topraklarımızda olduğu gibi köklü bir
geleneğe sahip... Mevlânâ, Hafız, Attar, Firdevsi, Sadi, Rudeki, Pervin
Etesami giderek bugüne doğru Ahmed Şamlu, Simin Behbahani, Nima Yuşic,
Sohrab Sepehri, Furuğ Ferruhzad, yani kısacası Modern İran şiiri diyelim
tıpkı İran sinemasında olduğu gibi bence inceliklerin ve hayatın şiiri.
Zaten doğuya «doğru» bir bakışın kalpte ve zihinde yanlış bir pencere
açabileceğini düşünmüyorum. Bu nedenle benim yazdığım şiir için iyi bir
deneyim ve öğrenim alanı olduğunu düşünüyorum bütünüyle İran şiirinin...
Yalnızlığı yok etmek değil ama zenginliği arttırmaktan söz edebiliriz...
Hatta kaliteli bir yalnızlıktan da söz edebiliriz...
