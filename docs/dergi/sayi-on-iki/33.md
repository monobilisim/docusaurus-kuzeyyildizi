---
title: "kuzey yıldızı - özgür macit"
slug: "kuzey.yildizi-ozgur.macit"
tags: ["anlatı","özgür mecit","sayı: on iki",]

---
Mevsim Dönümü

**ser(e)ser(i)çe**

Bir avuç kırık leblebi fırlatıyorum, fındık içi, fıstık ve kuş üzümü,
bir avuç kalbimi, kırık. Güvercinler toplaşıyor ve kargalar ve martılar
ve bütün leş yiyici, yırtıcı, dehşetli, büyük kuşları dünyanın.
Sömürüyorlar. Sonra bir serçe geliyor, korkarak. Korkarak çalıyor
yüreğimden bir parça o da. Kızamıyorum, çünkü ben öğrettim ona kötü
adamı oynamasını. Bir serçe daha geliyor sonra. Yapma serçe, yüreğimin
son parçasını da sen alma. Korkuyorum. Bütün çirkin gözleri kuşların,
üzerinde. Sözlerime inansın istiyorum. Görsün gözlerimin içinde gülen
yüzünü. Çünkü bu ya son gülümsemesi olacak bu yorgun gözlerin ya da
yerleşip o gözlerin içine bir ömür mutluluğumu taşıyacak.

**hasta la victoria siempre**

Beynimin ıssız sokaklarında tecavüze uğramış binlerce düşünce.
Uğulduyor, ağılanıyor kafamın içi. İçimdeki çocuğu öldürenler beraat
ettiler çoktan. Ağzım katran, bir dolu. Kulaklarımda kendi bağırdığım
hikâyeler, gerçek ve hayal karışıyor tan yeri gibi.\
Onun için söndürdüm yıldızları. Sonra o da gitti içimdeki bilmem hangi
hainin ihanetiyle bedenime girip kalbimde postallarıyla basmadıkları yer
bırakmayan o askerlere katıldı. Sanki taşları ve sopalarıyla Arap
çocukları yine mağlup içimin. Sanki, Akdeniz'in bulutları yağmur
getirmeyecek bundan sonra Filistin'e, saklayacak yıldızlarını yalnız.

**doktor**

Rahatsızdım, doktora gittim. Bana çok sağlıklı olduğumu söyledi.
Otobüslerdeki yoğun ve ekşi ter kokusundan hoşlanıyormuşum. Yüksek dozda
reklama maruz kalmadan, kirli hava solumadan yaşayamıyormuşum.
Kulaklarımsa motorların, kornaların, insanların durmaz gürültüsüne
çoktan bağışıklık kazanmış. «Tam İstanbul adamısın,» dedi doktor, «başka
yerde yaşayamazsın.»

**fotoğraf**

Bir cansız hayal, bir ıslak kâğıt fotoğraf. Ben sanmıştım ki en ıslak
benim, en cansız. Deniz varmış benden ıslak, benden cansız
onu sevmeyenler.

**intihar**

Kedim intihar etti, ben de edeceğim. Biliyorum: Beni bulan ilk kişi
nabzıma bakacak, kurumuş gözyaşlarıma değil. Çünkü o da ölmek istememe
bile saygı göstermeyecek kadar beni seviyor olacak.\
Sözün kısası, intiharımı cüzdanımda taşıyorum artık.

**yağm(a) - ur**

Yağ yağmur! Yağ ki yıldızlar kapansın. Yağ ki açayım son kez sinemi
rüzgâra, tenimin her noktasına kadar ıslanayım.\
Altında toprağın, çürürken burnumun eti, bir daha kokmayacak toprak
böyle.\
Yağ yağmur. Adın bu, yağ, adın batsın. Köşelerimle yuvarlanmaktan
usandım artık. Acıtıyor yaşamak. Yağ!

**yok**

Deniz çöl, sıcak buz, bulut yağmur. Limanda takalar bağlı, kuzum bu
ekmek parası. Mesele yalnızlık olsa, o bedava. Martılar yok fakat artık
yalnız kalmaya, deniz olmaya.\
Ve belirli bir yönü yok şimdi, küfür küfür esiyor yokluk. Yalnız bana
sövse iyi, deyyus, yalnızlığıma da sövüyor.

**yalan**

Aşk, nefretin yoğun hali. Doğru değil ama güzel. Senin yanında olmak
gibi: Böyle olmalı.

**ben**

Ben: Yalnız insan.\
Artık nasıl anlarsan.
