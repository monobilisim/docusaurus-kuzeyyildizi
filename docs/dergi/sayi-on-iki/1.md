---
title: "pusula - vedat kamer"
slug: "pusula-vedat.kamer"
tags: ["anlatı","cedat kamer","sayı: on iki"]



---

«Kelime, maddî olan duyulur şeyler dünyasına (mülk) ait olurken, anlam
ise, tam manasıyla maddî olmayan ya da manevî olan dünyaya (melekût) ait
olmaktadır. Her kelimenin gerisinde yatan geniş anlam alanı ile
karşılaştırıldığında, kelime, önemsiz çok küçük bir noktadan başka bir
şey değildir. Kelime, insan zihninin onun içinden geçerek sınırsız anlam
dünyasına adım attığı dar bir kapıdan ibarettir. Ayrıca anlam, bir
anlamda kendine ait bir hayatı bulunan bir şeydir. Onun hiçbir
kararlılık ya da kesinliği yoktur. Anlam, kendisine işaret eden
kelimeden gayet bağımsız bir şekilde, insan tecrübe ya da bilincinin
derinlik derecesine göre şaşırtıcı bir esneklik içersinde bir bakıma
kendi istek ve ahengine göre gelişen bir şeydir. Bu temel özelliklere
sahip olan anlam, bir kelimenin hazır olan kalıbı içine doldurulur. Bir
kimsenin, bu şekilde kullanılan kelimeyi sırf dışarıdan gözlemlemek
suretiyle, o kelimeyle aktarılması amaçlanan anlamın derinlik ve
genişliği hakkında yargıda bulunması neredeyse imkânsızdır. Bu husus,
bir kelimenin kalıbı içine doldurulan anlamın derin bir mistik tecrübe
tarafından desteklenmesi durumunda çok daha geçerli ve doğrudur. Böylece
anlam ampirik olmayan bir mahiyet taşıdığı zaman, ona atıfta bulunmak
için bir kelimenin kullanılması, zorunlu olarak çok-anlamlılığın uç
noktasına kadar gidecektir.


Bu tür durumlarda kişi, işaret edilen anlama tam olarak nüfuz edebilmek
için, işaret eden kelime karşısında çok hassas bir tavır takınmak
zorundadır. Çünkü onun, burada, söz konusu kelimeyi, anlamın
derinliklerine dalmak için bir sıçrama tahtası olarak kullanması
gerekmektedir. Kişi, anlamı kelimeden anlamaya çalıştığı sürece onu elde
etme ümidine asla sahip olamayacaktır. Bunun yerine, kişi, kelimeyle ilk
karşılaşması ve onunla olan en küçük teması sırasında onu hemen orada
bırakıp, doğrudan doğruya anlam alanına geçmelidir.»


--- Toshihiko İzutsu


Toshihiko İZUTSU«Yaratma ve Şeylerin Zamansız Nizâmı: İslâm
Düşüncesi Üzerine Makaleler», Çev: Ramazan Ertürk, «Aynü'l-Kudât
Hemedânî'nin Düşüncesinde ‹Mistisizm› ve ‹Çok-Anlamlılık› Dilsel
Problemi» adlı makaleden 119 ve 120. sayfalar, Anka Yayınları,
İstanbul, 2002


I

«ben» kurduğu dünyanın ne içinde ne de dışındadır: tam sınırda yer alır.
şair sınırdayken, sadece kendisi düşündüğü zaman varolan önermeleriyle
şiirini oluşturur. bu önermeler şairin bilgisine muhtaçtır. şiir de
bundan dolayı anlamını ve değerini şairde bırakır. şair toplumsal
değerleri bozarak oluşturduğu ürünlerinde, anlamı ile değeri yok ederek
sonsuz bir bireyselliği başlatır, böylece biçim içeriği öldürür.
içeriği, okur, zamanını ve mekânını vererek canlandırabilir, ama bu
yitirişin kaynağı kendi ruhu olacaktır. eşyanın yerini alır şiir. bunu
yaparken de ilk önce direnci olan sözcükleri, yani
terimleri(/kavramları: yargı yoksa kavram da yoktur?), tasfiye eder.

II

«ihtimal ya fikrinize düşersem, tutturun bir rumeli havası...»
--- 04.08.2005

biriken zamanı temizliyorum eşyaya sessizliğini geri verebilmek için.
her taş özüne ufalanırken, sen korkular biriktiriyorsun doğmamış
çocuklarına. yüzünün hüznü gözlerimi ağırlaştırıyor. uykunun ezberini
bozacak bir gülümsemeni arıyorum. suya sakladığın herşeyi sevdim.

III

«bindim şimdi vapura. şimdi binmem gerekiyordu, değil mi? değilse de
bindim artık. neyse, kısaca unutma beni, almaya gel diyecektim. hadi
görüşürüz...» --- 11.08.2005

120 ile köprüden geçiyordum. güneş, ortaköy'e kıvrılıp sokulmuştu. sanki
sen de güneşe bakıyordun ve güneş gözlerine yenildikçe, yüzümde tuz
varmış gibi yakıyordun geçmişi. susmak aynı yöne bakmaktır belki de.
biraz sonra da güneş ile birlikte karşıda kalmışız. batı hep doğuda
birini bırakmak mıdır?

IV

ahenk kayığının etrafındaki kayıklara benziyor gardırobuna astığın
fotoğraflar. gardırobun, sessizce ağlayan duvarına, pencerenin ne demek
olduğunu anlatıyor sen okuldayken. geceleyin susmayı öğretiyor
bakışların. bilmek sözcükleri gereksiz kılıyor. açıkdenizi pay ediyorsun
ankara'ya. dile gelmeyenlerin hükmündeyiz. suya herşeyimizi
emanet ettik.
