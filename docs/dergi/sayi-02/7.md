---
title: "çeviri şiir: beyaz dağ apaçileri'nin şiiri - nice damar"
slug: "çeviri-şiir-beyaz-dağ-apaçileri'nin-şiiri-nice-damar"
tags: ["şiir","nice damar","sayı:iki"]
---

SUYA BATTIĞINDA NE OLDU GENÇ ADAMA

1

on iki gündür uykusuz o

sonra kuşattı onu su perileri

«gel, dans et bizimle» dediler

sular ülkesinin insanları  
denir onlara  
dans ediyorlar bizimle birlikte

suyun içinden geldiler onlar  
çocuklarıydılar suyun  
yumuşak tüyleri vardı tümünün

yakınımıza  
suyun bittiği yere geldiler,  
yanaştılar bize iyice  
sıcacıktı elleri

sisler ülkesinin insanları onlar  
sisin ufku kapladığı yerde  
dans ettiklerini söylediler tümünün  
geldiler  
sisin çocuklarıydılar  
tenleri  
sisin yumuşak dokunuşu gibiydi

yakınımıza  
sisin açıldığı yere geldiler  
yanaştılar bize iyice  
sıcacıktı elleri

dediklerine göre, onlar gelmeden önce  
yerden bir boy yüksekteydi ay  
ya da yoktu böyle bir şey

dediklerine göre, onlar gelmeden önce  
yerden bir boy yüksekteydi güneş  
ya da yoktu böyle bir şey

onlar «gel, dans et bizimle» dediler

yine on iki gün uykusuz kaldı o

2

uyandı ve gördü onları  
yalnızca o kalmıştı burada  
(anımsadı ayağını burktuğunu  
dansta)

o ikisi uzaklara gitmişti  
gitmişti mısırların büyüdüğü yere  
orada oturacaklar artık

gittiler  
güzel kabakların büyüdüğü yere  
orada yaşıyorlar şimdi

büyük mısırlar  
            sağlam kökler  
                        büyük saplar var orada

büyük balkabakları  
            uzun filizler  
                        geniş yapraklar büyüyor uzaklarda

güneşin doğup  
hemen battığı yerlerdir oraları

sarı saplıydı balkabakları  
                         büyük karınlıydılar

güçlüydü mısır  
           tüylü, püsküllüydü

çiçek tozları  
            ve  
               çiyler vardı havada

3

geri döndü doğduğu  
insanların mutlu yaşadığı yere  
kırgındı annesi, ama bağışladı onu hemen  
gitti, geyik avladı kardeşiyle

![denizvekuş](/img/ky02_10_zaferyalcinpinar.jpg)

