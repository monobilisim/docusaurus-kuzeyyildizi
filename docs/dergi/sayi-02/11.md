---
title: "en güzel olduğun yer - fatih özcan"
slug: "en-güzel-olduğun-yer-fatih-özcan"
tags: ["şiir","fatih özcan","sayı:iki"]
---
Senin en güzel olduğun yer gözlerimdi  
Siyah beyaz film gibi tadına varamadan kopardın.  
Sonra zifiri karanlık.  
En masum olduğun yer düşlerim,  
Bir annenin şefkatini taşırdı yüzün, ağlardın.  
Sonra zamansız ayrılık.  
Senin en tenha olduğun yer ellerimdi  
Bir kelebeğin ürkekliğinde konar, kaçardın.  
Sonra çocuksu tuhaflık.  
Gecenin en sessiz matemini yaşıyordu  
siyah giymiş kırılgan saçların,  
Solgun yüzünde sevmelerin yasak olduğu ülkelerden  
kaçırılmış birkaç resim,  
Zayıf ellerinde eylül bakışlı kuşların terk ettiği  
evlere gelen hüzünlü mevsim,  
Senin en güzel olduğun yer her yağmur  
Sonrası gökkuşağına saklanan fotoğrafındı.  
Bir güneş doğardı gözlerine bir bulut.  
Zindan olsa sürgün olsa yatağım  
Sen gözlerime doğardın.

10 Eylül 2000

![göz](/img/ky02_16_zaferyalcinpinar.jpg)


