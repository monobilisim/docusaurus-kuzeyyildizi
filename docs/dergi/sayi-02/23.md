---
title: "denizden çok, çöplükleri - ulaş nikbay"
slug: "denizden-çok-çöplükleri-ulaş-nikbay"
tags: ["şiir","ulaş nikbay","sayı:iki"]
---

o şarkı nasıl söylenir  
ki anlatacak senin yokluğunu  
teslimiyetin zaferi hangi bayrağa yaraşır  
kurur içimde bir sen  
sarı bir yaprak olur düşer

dahil ettin işte kendini  
içimin uçurumlarında kaybettiklerime  
infaz nasıl bir mahkûma yakışmazsa  
deniz dalgasında öyle durulmaz...  
içimden hangi papatya yolundu  
yokluğun bir gece uykuma sokuldu

zaten bu şehir de çürümeye başladı  
çöp toplayanlar artarmış gitgide  
martılar denizden çok, çöplükleri  
yuva etmiş kendine

o şiir nasıl okunur  
ki atmıştı leşimi bir çöplüğe  
bayraklarımı yakıyorum tek tek  
yanık kokusu çocukluğum  
ömür sancıma iyi gelmişti gözlerin

derin dipsiz yalnızlığımdan  
sorgu sual karanlığımdan  
çektin çıkardın kendini  
seni özgürleştiren beni pusulasız bırakan  
bir gemi yolculuğuna benzedi bu ayrılık

boğmam seni içimdeki sorguya  
hadi uç kendi göğünde uzaklaş  
konuşuruz seni çöplüğümdeki martıyla

zaten bu şehir de çürümeye başladı  
çöp toplayanlar artarmış gitgide  
martılar denizden çok, çöplükleri  
yuva etmiş kendine

![gökyüzü](/img/ky02_32a_zaferyalcinpinar.jpg)
