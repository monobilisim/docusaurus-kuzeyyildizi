---
title: "portakallı yârim - emrah altınok"
slug: "portakallı-yarim-emrah-altınok"
tags: ["şiir","emrah altınok","sayı:iki"]
---

Sen orda perdeni örtersin,  
ben burda gözlerimi kaparım geceye.  
Düşler kurarım,  
                    *edepsiz rüyalarım ol diye.*

Sen gözlerini açarsın  
sessiz bir kuş gibi,  
ben defterimi  
                    *uyanır gibi...*

Cam silersin kış vakti  
ismini yazar gibi,  
ben de cam silişini yazarım o deftere  
                    *arsız bir şair gibi...*

Şimdi bu şiirin de kabuğunu soy e mi  
Finike portakalı gibi,  
bense hiç soyamadığım vücudunu koklayayım  
                    *portakal diye...*  
Üstüne de beceriksiz sözcüklerimi,  
                    *cigara niyetine...*

