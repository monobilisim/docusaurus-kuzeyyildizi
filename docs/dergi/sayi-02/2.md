---
title: "sevimli bir kuğu hikayesi"
slug: "sevimli-bir-kuğu-hikayesi"
tags: ["öykü","emre sururi","sayı:iki"]
---

*A Lovely Swan Poem*

*The dead swans lay in the stagnant pool*  
*They lay, they rotted, they turned around occasionally*  
*Bits of flesh dropped off them from time to time*  
*and sank into the pool's mire*  
*they also smelt a great deal*

*Paula Nancy Millstone Jennings*
:::

O kahrolası dediğim Kuğulu Park'ın, en kahredici özelliği hiç kuşkusuz,
güzelim ördeklerine rağmen adını aptal kuğulardan alıyor oluşudur. Oraya
gidersiniz bir sonbahar gününde, mutlaka kızını belinden tutan, kuğulara
kâğıt helva yediren bir adam görürsünüz. İşte o adamdan nefret ederim
aslında ben. Benim olmayan her şeye sahiptir. Mutlu bir aile, farkına
varılmadan yaşanılan (harcanan?) bir yaşam. Oysa ben ne yaparım, ben
ellerimi kollarımda kavuşturur, arkalarındaki banka oturur, varoluşumun
her saniyesini hissederek kahrolur, o herife küfrederim. Eda o parka
gelmez. Orada olacağımı bildiğinden gelmez, o zaten kuğuları sever daha
çok, ördekler sıradandır. Ördekler benim her şeyimdir. O adam da zaten
ördekleri değil, kuğuları besler. Kuğular...

Bir keresinde çok iğrenç bir rüya, bir karabasan görmüştüm, iskeletimsi
kuğular dört bir yanımı sarmışlardı, hantalca üstüme geliyorlardı, beni
yiyorlardı. Bağırarak uyanmıştım, Eda bana bakmıştı; Eda'nın yeşil
gözleri vardır, o kadar güzel değillerdir ama benim için özeldirler
işte, onları da hep bulanık hatırlarım, hipermetrobum, yakını iyi
seçemem ama iki yeşil kondururum bazen düşlerime, onlarla üstümü örter,
öyle uyurum. Eda işte o gece bana o yeşil gözlerle bakmıştı, korkmuştu,
benim için korkmuştu ama nedense bir türlü bana sarılmamıştı, öylece
kalakalmıştım, kalkıp bir bardak su getirmişti, bir şey demeden de yatıp
uyumaya devam etmişti. Niye o gece bana sarılmamıştın ki Eda? Ertesi
sabah sordum bunu, hiçbir şeyi hatırlamadı. Anlattım da, ancak ondan
sonra sarıldı ama artık neye yarar ki... Yalnız bir adam yalnız başına
uyanmalıdır, buna da alışmalıdır.
