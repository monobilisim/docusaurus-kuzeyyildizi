---
title: "dört mevsim - özgür macit"
slug: "dört-mevsim-özgür-macit"
tags: ["öykü","özgür macit","sayı:iki"]
sidebar_position: 5
---

Yaz: babaannem
--------------

      Mevsimlerden güneşti. Bize sıcaklığı anlatan da, toprak anayı
mutlu kılan da oydu. Sonra akarsuların sürükleyip götürdüğü topraktan
yoksun kayalıkları --benim ağaçsız, ot bitmez dağlarımın, küçükken ata,
kapıya, edinemediğim oyuncaklara benzettiğim kayalıklarını-- yaktı,
kavurdu. Kayalıkları diplerinden sessiz sakin akan sular doyururdu.
Dağlardan beslenip hindin denizine giden suların adına 'tohma' denirdi.
Dağlar bağırlarını yakan sıcağa bakmaksızın, başları yıldızlara en yakın
varlıklar oldukları için övünürlerdi.  
      Oranın elleri kışın yufka, yazın bulgur kokan kadınları vardı.
Ayakları nasırlı, derileri yanmış ve toz bürümüş, yüzleri kara,
başlarında yazmalarıyla yazın çalışan, kışın çalışan ve hep çalışan
kadınlar... Sırtlarına bağladıkları çıkınlara bebelerini katıp, buğday
tarlalarında ve kayısı bahçelerinde çalışan... Şalvarları kendilerinden
eski ve temiz esvapları bayramdan bayrama, düğünden düğüne çıkan...
Toprağın tadı dillerine, kokusu ciğerlerine, ateşi alınlarına
işlemiş...  
      O kadınlar sabahları güneş uyanmadan uyanırlar ve akşamları gece
uyumadan uyumazlardı. Toprakla en az kendileri kadar haşır neşir olan
erkekleriyle ve sayısı çoğu zaman unutulan çocuklarıyla aynı evlerde, o
saman, balçık karışımı harç ve odundan evlerde yaşarlardı.  
      Ben onlardan yalnız bir tanesini tanıdım. Evinden ayrılmazdı.
Ayrılınca da yerini yadırgayan çiçekler gibi soluverirdi. Kendi diliyle
konuşur, toprağı anlatırdı. Hayatın kendisinden alıp götürdüğü
umutlardan yoksundu. En az üzümden başka meyvenin yetişmediği dağların
bereketten yoksun olduğu kadar...  
      Yazın kavuran sıcağında gündüz, güneş demeden oturur, sacın
başında yufkasını açar, sonra bulgurdan bir yemek pişirir, dedemin
gelmesini beklerdi. Bir gün dedem gelmedi. O, ilk defa ağladı.  
      Mevsim yazdı ve o, diğerleri gibi, boğazından bulgurdan gayri
yemek geçti mi rahat edemezdi. Çünkü yaz vakti güneş başakları sarartır,
buğdaydan tohum, tohumdan bulgur, bulgurdan ekmek yapmasını köylü
bilirdi.  
      Sonra gece inerdi. Yaz olsa da karanlık demek soğuk demekti.
Dağlarda mum alevinde başlayan gece, mumun bitmesiyle sona ererdi ve bir
mum alevinin sapsarı sesini kimse karanlıktan daha iyi anlatamazdı.

Sonbahar: sigara
----------------

      Tereddütle girdiğim mahalle bakkalından utana sıkıla bir paket
sigara, bir kutu da kibrit istedim. Verdiğim paradan utanarak, yaptığım
işten tiksinerek istediklerimi bakkalın elinden aldım ve gocuğumun iç
cebine yerleştirdim. Kendimi bakkaldan dışarı attım. Yüzüm kızarmıştı,
yaptığım işten çoktan pişman olmuştum. Keskin dönemeçleri olmayan yolu
geçtim, Feneryolu'nda bulunan demiryoluna kadar geldim. Yine ve ısrarla,
diğer insanların kullandığı alt geçit yerine, tüm yasakları hiçe sayarak
ve içimdeki asi insana uyarak demiryolunun üzerinden karşıya geçmeye
karar verdim.  
      Bir trenin hızla gelip boynumu koparacağına dair anlamsız korkumu
yenemeyerek, kulağımı raylara dayayıp yakınlarda bir trenin olup
olmadığını sorguladım. Tam ben kafamı kaldırıp adımımı atmaya
hazırlanırken karşı taraftan gelen trenin sesiyle korkulukların öte
tarafına atladığımı ve bunu bir daha yapmayacağıma dair yemin üstüne
yemin edişimi unutamam.  
      Aslına bakılırsa, bilinçaltımda, trenlerin bana korkunç görünen
yüzü, sevecen görünen yönünden eziktir. Küçüklüğümde terör kokan Bingöl
Dağları'nı aştığımız trenler, bana safra kusturan ve Bitlis tütününün
kokusuna mahpus otobüslerden daha çekici gelmiştir. Sevdalı olduğum
dağların sarp kayalıklarını yararak, Fırat ve Dicle'nin engin sularının
köpüklerini okşayarak, demirin ince ve keskin sesini duyarak yaşadığımız
ve kaçıncı mevki olduğuna aklım ermeyecek kadar küçük olduğum zamanlarda
benim tıngır mıngır beşiğim olan trenler...  
      Bu şehre geldiğimden beri, ne zaman olursa olsun, nereden binersem
bineyim, bir yığın işçinin ter kokusunu duyduğum, mavi, kirli mavi
trenler...  
      Trenlerle ve trenlerde olan yüzlerce anımı, lüks kokan ve hemen
ötesinde aç insanların yaşadığından habersiz, sıcak evlerinde kendileri
gibi şişman, yiyip içip sıçmaktan başka işi olmayan kedilerini ve
köpeklerini ve kuşlarını ve bütün hayvanlarını besleyen insanların
yaşadığı sokaklara terk edip, Kalamış'taki sayısız yatın olduğu marinayı
gören sokağa vardım. Evlerin bahçelerinde güzel kokan ağaçlar vardı.
Denizin sonsuz enginliğini gördüğüm an bu kokuların, araba seslerinin ve
havanın soğukluğunun beynimde yarattığı uyarılar son buldu. Beynim,
kalbim, tüm organlarım denizi, maviyi izlemeye, onu hissetmeye başladı.  
      Sahile indim. Gidip, ıslak olmasına, soğuk olmasına aldırış
etmeden kayalıklara oturdum. Batıdan soğuk bir rüzgâr esiyordu. Benim
gibi birini rahatlıkla uçurabileceğini düşündüğüm için, yanımda
rüzgârkıran'ın olmasını diledim. Hem o olsaydı, bana sigara da
içirmezdi.  
      Sırtımı batıya döndüm ve kibriti çakıp sigarayı yaktım. Ben,
sigaram ve rüzgârkıran denizin seyrine daldık.  
Yazdan kalma bir eylüldü. Babaannemi düşündüm. O denizi hiç görmemişti.
Kendi dağlarında yaşamıştı; oralarda bu mevsim, sarı, kahverengi ve
yeşil olurdu. Burada mavi ve kırmızıydı oysa.  
      Ve tam bu mevsimde O, beni, babamı ve temelini tırnaklarıyla kazıp
çamurunu kanıyla kardığı evini bırakıp gitti. Babam yas etti. Sakal
bıraktı.  
      Rüzgârkıran fısıldadı: «Gözyaşlarını sakla dostum, bülbüller
ağlamazlar.»  
Ayrılık üzerimize olsun.

Kış: mezarlık
-------------

      İkindi ezanının okunduğu vakitti. Güneşin çaresiz çabalarını hiçe
sayıp, içimi ısıtmayı sigaramdan umarak sanki insan kadar ufacık, sanki
insan kadar kocaman bir şehirdeki ufak bir tarladan geçiyordum. Yazın
sütleğenlerle kaplanacak bu tarla, henüz yağan yağmurun etkisiyle ıslak,
güneşin yansımasıyla ışıl ışıldı: 'Ben bereketin toprağıyım' dercesine
mutluydu. Eğilip kulak vermek, toprağın sesini dinlemek istedim,
umutsuzca bakındım, yer çamurluydu. Yapamadım.  
      Toprağa doğuştan sevdalı, toprağa beşikten sözlüydüm. Bir gün
gelecek, kendime dönecek, sonsuz huzura toprakta varacaktım. Mezarımın
üstüne gelip basan bir köpek tarafından rahatsız edildiğimde bunun
ayırdına varacaktım.  
      Ben on sekiz yaşımdaydım ama ruhum kaç yaşındaydı onu bilmiyorum.
Çelimsizdim, bileklerim bir kuşun kanadı kadar zayıf, vücudum memleketin
dağları kadar bakımsızdı. Rengim güneşten değil, doğuştan esmerdi.
Toprak işine değmeyen ellerim ve ayaklarım, ayaklarına pabuç değmeyen
atalarımdan daha nasırlı, sakallarım ot bitmez dağlardaki ağaçlar kadar
seyrekti.  
      «etek sarı, sen etekten sarısın / kurban olam Beydağı'nın karısın»
türküsünü anımsadım. Bu kayısı kenti, bir kadının eteklerine yapışmış
çocuk misali Beydağı'nın eteklerine yerleşmişti. Buranın saz misali
yaşayan, rüzgâr ne yöne esse o yöne yatan insanları vardı. Tüm Anadolu
insanları gibi onlar da en insancıl yetilerinden, düşünmekten
alıkonulmuş, daha beşiklerine girmeden köle olmayı, analarının sütünü
emmeden yalnız söyleneni yapmayı öğrenmişlerdi.  
      Bizi insan kılan neydi, diye düşündüm. Kentleri, kentlerin
getirdiklerini sevmiyordum: gürültüyü, lüks yaşamı, bütün insanların
içinde olan tanınma duygusunu... Kim bilir ne güzel olurdu hâlâ mağara
ve kovuklarda yaşadıklarından bahsedilen insanlar gibi yaşasaydık. Belki
o zaman, televizyonlarda, konuşmalarda ve tartışmalarda sürekli övünülen
, ulaştığımız medeniyet seviyesi olmaz, belki o zaman yağmurdan sonraki
toprakta bulunan solucanlar kadar mutlu olurduk.  
      Hayvanlar... Bize bağlı olmadan ve bizimki gibi bir uygarlık
seviyesine gereksinim duymadan yaşayabiliyorlardı. Hayvan olmanın
kazandırdıklarını ve insan olmanın götürdüklerini düşündüm.  
      Tarladan uzaklaşmak istiyordum, toprakla konuşmaya gidecektim.
Toprağın gerçekten canlı olduğunu düşündüğüm bir tek yer vardı. Belki de
orası medeniyetin getirdikleri arasında sevdiğim tek yerdi: mezarlık...  
      Tarlanın çürümüş kapısının üzerinden üstümü kirletmemeye çalışarak
atladım. Deremsi bir patikadan geçerek inşaatların olduğu yere geldim.
İnşaatlara girmekten küçüklüğümden beri korkardım. İnşaatta kimin
olacağı belli olmazdı: sarhoşu, hırsızı, tinercisi... Yaşadığım hayatı
ve yaşadığım hayatın onlara yaşattıklarını düşündüm. Kendimden bir kez
daha tiksindim.  
      Ölmek demek belki de arınmak demekti. O hâlde mezarlık temiz
olanların yeri olmalıydı. Acaba insan ölünce mi temizlenirdi?
Temizlenmek istediğimde mezarlığa giderdim. Orada kirli ölen fakat şu
anda temiz olan insanların etlerinden beslenen ağaçlar vardı. Bu
ağaçların temizlediği hava ciğerlerine işler, her seferinde ciğerimde
temizlenen kan kalbimdeki pıhtıyı yok ederdi.  
      Mezarlığın yeni yapılmış kapısından girdim. Tam ortadan bir ark
geçiyordu. Arkın bitişiğinde bir çeşme vardı. Sırtında kamburunu taşıyan
korkak görünümlü bir ihtiyar, çeşmenin başında duruyor, kovasının
dolmasını bekliyordu. Kova suyla dolduktan sonra, götürüp bir mezarın
üstüne döktü. Acaba ölüler de susar mıydı?  
      Arkın yanındaki yolu terk edip babaannemin mezarını aramaya
başladım. Kıble sanki her seferinde farklı bir yerdeymiş gibi,
mezarların kimi o yana, kimi bu yana dönmüştü. Bakımsız mezarlara
basmamaya çalışarak ilerledim.  
      Mezarı bulamadım. Mezarlardan birinin başında oturan yaşlı bir
adam gördüm. Yanına gidip çömeldim. Adamın elinde siyah bir poşet vardı,
poşetin içinde kaçak tütün. Dudaklarının üzerine uzayan beyaz
bıyıklarının bir kısmı aşınmıştı. Aşınmayan kısım ise sigara içmekten
sapsarı olmuştu.  
      -- Kimin var amca mezarlıkta? diye sordum.  
      -- Oğlum, dedi, yirmi yaşındaydı, öldü, getirdiler şu kapının
yanına gömdüler.  
      Sesi ölüm haberi kadar sıskaydı. Pek iyi anlayamadım. Gece
inmişti. Dağlardan usul bir rüzgâr inip adamın elindeki sigaranın
ateşini harladı. Geceyi bembeyaz bir çarşaf bürüdü. Sonra çarşaf
kanlandı, bir genç kızın bozulan bekâretiyle.  
      Bu siyah -- beyaz bir hikâyeydi.

Bahar: kayısı çiçeği
--------------------

      Mevsimin bahar olduğuna dair şarkılar çalıyor radyolar. Bahar
olduğunu haber veriyor gazete kağıdı takvimler.  
      Memlekette baharın nasıl geldiğini çoktan unuttum. Ama,
İstanbul'da, Kadıköy'de bahar rengârenk çiçeklerle, baştan aşağı kırmızı
ağaçlarla ve maviye kesmiş denizle gelir.  
Ve bu şehirde her kalbe bir ağaç düşer. Kışın yapraklarını döküp
çırılçıplak kalan ve bahar gelince yeniden doğan bir ağaç. Her kuşun
saklandığı yerden, o kuş kadar güzel bir çiçek verir ağaçlar. Bu
yüzdendir ki dünyanın en güzel çiçeği kayısı çiçeğidir.  
      Ve memleketten çiçek kokuları çarpar burnuma. Sonra islime girer
kayısılar. Kükürdün acı tadı genzime işler. Dedem ile babaannem canlanır
gözümün önünde. İslim yemiş kayısı gibi sarı benizleri, buruşuk ve
titrek elleri vardır.  
Babaannem bana falımın doğru çıkması için, sevdiğime en çok benzeyen
papatyayı seçmemi söyler. Ne zaman boynunu bükmüş ağlayan bir papatya
görsem, bu söz aklıma gelir hemen.  
      Ve tanrı tarafından sevgi ilham olur yüreklerimize. İşte yine çil
yavruları gibi dağılıyoruz. Hâlâ anlayamadık: Şarap mıydı acı olan,
yoksa biz miydik? Önemsizdi. Yine de bulutların hareketi ve yıldızlar
bizim elimizde oldukça, mutluluk yağmasına izin vereceğiz her bahar.  
      Babaannemin varlığından yoksun bir dünyada da mutlu olabiliyoruz
artık. Ve pilli radyosunda sesini duyduğu fakat hiç göremediği adam ona
yalnız ağlamaklı olduğu zaman hikâyeler yazmasını tembih ediyordu.  
      Babaannem okumayı, yazmayı hiç öğrenememişti. Bense yepyeni
hikâyeler yaratabilirdim.

![ağaçlar](/img/ky02_05_zaferyalcinpinar.jpg)

