---
title: "ağlamak isteyen tek ben değilim, günleri üleşiyorum - alper akdeniz"
slug: "ağlamak-isteyen-tek-ben-değilim-günleri-üleşiyorum-alper-akdeniz"
tags: ["şiir","alper akdeniz","sayı:iki"]
---

**birinci gün; okuyorum, eskimiş fotoğraflarımı yırttılar**

yüzünü ışıklara dön, kapılar var iğreti hayatlarımıza açılan  
yollardaki kesik çizgiler miydi tükenen?  
yoksa, levhalarını mı yitirmiştik kaybolup gittiğimiz adreslerin içinde

adını koyamadığım ne çok ölüm var  
bak bu yıl nâzım yılı, vatansız şairlerin doğum günü bugün!  
çocuklarla toplanıp, günlükte eskimeye yüz tutmuş her ne varsa okuyoruz  
                                                        ---aramızda şair
yok, tek avuntumuz bu  
korkuyorum başlarına bir iş gelecek, neden diye sorma  
bir kalem kendi kafasına kurşun sıkabilir mi, sıktırıyorlar işte

ne çok intihar ettik hatırlasana on sekizimizde, hepimiz birer aşk
çalmıştık  
                                                                    ---yaşantımızın
bahçelerinden  
yok olmamızı isteyen sokak serserileri olsa kâfi  
koca bir dünya üzerimize yuvarlanıyordu, direniyorduk  
sevgililerimizin elini tutamadan kaçırdık yabanıl bahçelere

sigarayı bıraktım, haftada bir iki tek atıyorum annem kızmıyor  
yıl iki bin iki, ikinci üniversitem kimse inanmıyor adam olacağıma

bakma öyle gözlerime, ben adam olmaya değil yaşamaya gelmiştim,
kandırdılar  
                                ---gözümü açtığımda lise sondaydım
öncesini git babama sor.  
kızdığım falan yok, ezik yaşamak zoruma gidiyor, kimliğimi istiyorum  
en azından çocukluk resimlerimi istiyorum, leğende banyo yaparken.

**ikinci gün; savaşıyorum, insanların nefesleri karışıyor**

radyo yayınları hepten kesildi televizyonlar kapatıldı birer birer  
bir gün öncesiyle bir gün sonrası arasında fark yok  
                                            ---ha bugün ölmüşsün
ha yarın

üşenmesem mantar toplamaya gideceğim meşelerin altına  
giderek hiddetleniyor kış, güneşi gördüğümüz yok

yalanlarla kurulu topraklara ekilmez aşk tohumları  
hatırlasana; ne çok hamile kaldı doğanın sağanak yağmurlarında  
                                        ---şarabın ve sefaletin kör
ettiği insanlar.  
her geçen yıl daha da arttılar, arttılar koca ordular oldular

batan ülkelerin neferleriydiler; onlar ki açlığın tanrılarıydı  
çoğunun kolları bacakları fabrikalarda kalmıştı, adına iş kazası
dedikleri  
umudu için geleceğin, dalından koparıldılar, karılarının koyunlarına
giremeden  
                                            ---öpemeden çocuklarını,
mürüvvetlerini göremeden  
çarklara sıkışan çapraz kurlara benzemiyordu onların sevdaları  
ne sinema yüzü gördüler, ne de tiyatro, kitap bile okuyamadılar  
sanattan alıp veremedikleri olmadı, onlar sadece ekmek istediler  
                                                                        ---katığı
soğan zeytin olan  
evleri mi? güldürme, yaşasalar şükredeceklerdi hallerine, ona da yaşamak
denirse  
oysa güzel dünyalar kuracaktık gençken sene iki bin on beş  
bir çok dostumuz otuzuna gelmeden öldü.

üzerimde halen kot pantolon var, saçlarım belimde aralarında bolca
beyaz  
şiir'le öykü de kocaman oldu, seneye okula başlayacaklar  
anneleri sergide iki gündür görüşemedik, evde yalnızım.

televizyon çekmeye başladı, yeni bir saldırı daha, ölenlerin
fotoğrafları suçlu sayılıyor ki  
                                                                                              ---gözleri
tamamen oyulmuş  
saçları kazınmış genç delikanlıların kafalarında kurşun izleri  
özgürlükleri için dünyanın dört bir yanında çarpışıyorlar, paranın hükmü
yok yüreklerindeki  
                                                                                                        ---şarapnel
izlerinde  
hepsi ölü... biri hariç hepsi kahraman; o daha çocuk elinde oyuncak
arabası...  
umut mu? hiç kaybetmediler ki; biri yüz kansız ediyordu,  
onların intikamları aşlarına göz koyanların, bebelerinin canına
kıyanlarındı  
açlıktan ölen her bebe bir şehitti anlayacağın.

**üçüncü gün; boyanıyorum, pastellerim, sulu boyalarım kurumuş**

havalar kötü gidiyor bu yıl, ölüm haberleri eksik olmuyor gazetelerde  
ayazdan buz tutmuş ellerim, üzerimde kabanım yok  
boynu bükük salkım söğüdüm yüzüm toprakla kardeş  
duysun istiyorum dağlar, denizler, gün görmemiş yetimler  
gözyaşlarım bir fidana can verir mi bilinmez ama ağlamak istiyorum

sustur komşuları bana soru sormasınlar hiçbir şeyin yanıtını
hatırlamıyorum  
silik apartmanlar kaldı benliğimde mahallenizin kenarında park var
mıydı?  
durağın camlarını ben kırmadım, hiç otobüs beklemedim o durakta  
sadıktım, tüm randevularıma hep zamanında geldim  
geciken koca bir kent vardı, sokaklarını mahsus çıkmaz yaptıkları

inat olsun diye sevgililere çay paralarını artırdılar utanmadan  
otobüsler tıka basa dolu, yer yok, uçak kalkmıyor, trenler bozuk  
parklar, bahçeler ayyaş yuvası; evden çıkmasak diyorum  
bu insanlar kim, nereye koşuyorlar? ayakları birbirine dolanacak  
ölü bunlar görüyor musun, inanmıyorum peki biz canlı mıyız?  
burası bizim çocukluğumuzdaki memleket değil bizi kandırıyorlar  
yeşili çoktan unuttum, maviyi on beşimde görmüştüm en son  
yıl iki bin elli dört ağustosun on dördü ben bugün ölmüştüm

**dördüncü gün; süsleniyorum, içimden gülmek geliyor**

saat on ikiyi çoktan geçti uyumuşsundur  
saçların yastığına dağılmıştır, rimelin kanatmıştır yüzünü  
bense hâlâ gelecek olan dizelerimi bekliyorum  
sabaha çok var, bugün dördüncü gün, üşümeye başladım  
göz kapaklarım dükkânı kapattı kapatacak  
rüyamda yazamıyorum kalemim, kâğıdım sızdı kaldı

susalım artık konuşmayalım bugün  
yarın sonbaharla kışın çocukları doğacak  
adını "bahar" koyacaklar kanımca.

**beşinci gün; saklanıyorum, çocuklar hariç herkes ağlıyor**

bu sabah tüm sabahlardan daha fena, canım sıkılıyor  
koca bir şehrin altında kalmış sümbülleri andırıyor  
                                       ---yatak döşek yatan saçlarım  
gözlerimde anlamsız kaymalar var, sağa sola bakınıyorum  
işe gitmek istemiyorum, kahvaltı yapamıyorum  
ağzım kül tablası gibi kokuyor, dişlerim saman sarısı

beni kurtaracak yok mu diye bağırıyorum? Boğazıma düğümleniyorsun  
sen de "bir nehir gibi akmak istediğini söylüyorsun."  
senin için bir ömür verip geldim  
inan olmuyor böyle iki saat tiyatro, üç saat sinema  
                                       ---doymaktan çok acıkıyorum sana  
bir gün sokak ortasında seni öpersem kızma, sevdiğimdendir  
bu şiirde seni seviyorum yazdığım için de kızma  
sakalımı uzattım, suratım tanınmıyor; onun için hiç kızma  
sevmesin beni senden başka kimse, istemem  
                                       ---çocuklar hariç,
onlara kıyamam.

**altıncı gün; dinleniyorum, hiçbir şey eski gibi olmuyor**

dönüşü olmayan yolculuklarda kaybettim seni  
yeter dedim! dur durak bilmeyen kaçışlarına nedenler aradım  
bilmem kaç zamandır arşınladım sokakları, kapıları parmak uçlarımla
açtım  
ne çok kanadım hatırlasana, yıl iki bin otuz beş uçaklar inmiyor
gökyüzünden  
kan kaybediyor insanlık "tükeneceğiz"

gittin! uzun uzun sana geldim. yoktun!

bozuk ritimli rüzgârlar ne güzel soyardı ağaçları, sonbahardı ve sen
yanımdaydın  
telâşa verdi içimin kıyamet sessizliği, bir yağmur çisesi gibi düştün
aklıma  
                                                                              ---ne
olur bırakma ellerimi.

**yedinci gün; gidiyorum, çocuklar sana emanet**

yapacak çok iş var biliyorsun değil mi? Ülkeler kur  
içine kentler yap adına ne dersen de; birine "barış" de hiç değilse  
son gün geldi gidiyorum, neden gittiğimi anla, hesabı kestiler  
daha kalmak, savaşmak isterdim ayaklarımda derman kalmadı  
hani şimdi ölürsem diyorum ne olur?  
en çok kitabım çıkar, belki ünlü bile olurum  
ya öncesi, yani yedinci günün içine girerken  
her gün defalarca pencereye çıkıp yolunu gözlemekten daha farklı bu
anlıyor musun?  
bu gece yatarsam bir daha uyanamayacağım, sonra sonsuza bakan iki göz  
rüyamda çivilenmiş dağlardan aşıyorum,  
güneşsiz her yer karanlık yastığım kardeş, yorganım düşman üşüyorum

yedi gün oldu canım sensiz, senle geçen bir ömre batırılmış iki çocuk  
                                                                 ---zümrüt
taneleriyle işlenmiş  
bakışlarını hayatıma yaydığımı duymasınlar  
kimse bir şey bilmesin sır gibi sakla beni,  
itiraf etmek zorundayım -- ben gerçek değildim  
inanmazsan, yüzüme dokun, ellerin boşluğa düşecek  
artık sonsuzum, şimdi bütün haftalar lânetli

yıl iki bin kırk üç gel(e)mezsin biliyorum  
aylardan hazirandı hastaneye yattığımda  
puslu bir ağustos akşamı gideceğimi söylemiştim sana  
işte gidiyorum; beni anılarımın bittiği yere göm  
ve son isteğim, çocuklara her şeyi anlatma sakın  
her geçen saniye dağılan kırık bir aynayı andırıyor fotoğraflarım  
ben seni bitmemiş şiirimde bıraktım.  
yani tam burada...

8 -- 22 Ocak 2002 / Narlıdere -- İzmir

![manzaraveadam](/img/ky02_20_zaferyalcinpinar.jpg)  
![kilit](/img/ky02_21_zaferyalcinpinar.jpg)

