---
title: "oyun I (sahne) - eylül hicran polat"
slug: "oyun.I.sahne-eylul.hicran.polat"
tags: ["şiir","eylül hicran polat","sayı: on iki"]

---
(En dingin haliydi yağmurun. Sahnede yaşlı bir kadın. Ve arbane sesi.
Ve    
eteklerinde ziller. Üstelik şizofren mi ne? Bir ağlayan, bir gülen...)

I

Kilitli sandıkta asırlık intihar  
Mirasıdır kalbimde çentiği olanın  
Oysa döl bekleyen toprak  
arsız bir yakarıştadır...

Ey ahali,  
susturun tüm tellalları...  
Ve üç alkışa beş imza atan  
"hüzün" yazıcılarını...  
Oynayacağım...  
Keyfime kâhya istemez...

II

Sessiz harflere asılı suskunluk...  
İçkin bir bekleyiştir hicranın adı  
Yudumlayarak hasretini uzak şehirlerin  
Ve inkârına kalkmadan kendinin  
Bütün «günah» yargıçlarına inat  
Vuslat meydanında  
Hesapsızca sevişir aşk...

Hey sizler duydunuz mu?  
atamın tespihi düştü elinden  
geceye sıçradı otuz bir tanesi  
taş kırıldı  
göğe defnedildi sıcak meniler...  
Ve yırtıp kara kefenini  
parmaklarının ucunda  
«edep» doğurdu genç nineler

III

Ey rüzgâra yüzünü dönenler  
Ne aşka, ne ölüme tanım gerekmez!  
Yapabiliyorsanız  
kaldırın siyahi gölgeyi  
güneşin üzerinden

(Ellerini Ay'ın ateşiyle ısıttı... Hekim lokmanı yoktu bu kahrın ki
ağıtsız  
değildi yaşamlar. Yüzündeki her çizgiden toplayıp serüvenlerini, hisse  
senedi gibi dağıttı birer birer... Üstelik tek alıcısı yok, şizofren mi
ne?  
Ve arbane sesi ve eteklerinde ziller... Son, iki, üç, perde!)
