---
title: "dönüşür - arzu çur"
slug: "donusur-arzu.cur"
tags: ["şiir","arzu çur","sayı: on iki"]


---
Ucundan sevgileri bırakacak yer bulamazsan kalbin taşa dönüşür    
Eve dönüşür mağara kovuğu. Kuru düşün taze kana dönüşür.

Beklemeye alışık gözlerine bir bulut yükü yolcu değdiği zaman  
Gökyüzüne alışır gözlerin. Ölüm, arkası yarınlı bir ömre dönüşür.

Kurarsın çadırını akşamların kentine. Nefese döner o yeşil duman  
Yaşlıdır önce, arındıkça coşar acı. Yara kapanmaz. Tene dönüşür.

Kordur, kımıldar. Zordur, fısıldar: Ben ki senim, dışımdadır zaman  
Sadece şaka bu olanlar.  * Ciddiye alırsan sonsuz bir cinnete dönüşür.

Aşarsın aşılmaz olanı, kapanır tüm kapılar. İlaç kabında zehirdir yaşam  
İçmekle tükenmez, göçmekle bitmez. Sıkıntı, asfaltı kayık yola dönüşür.

Böyledir eski hayat da. Bıraksan yırtılacaktır. Bırakmazsın,
sana dönüşür.

 

  **Serserisin. Kını çöpü boylamış bir hançer taşıdın uzun zaman  
Vücut bul silahına, daltaban gezdirme. Damarların kına dönüşür.*
