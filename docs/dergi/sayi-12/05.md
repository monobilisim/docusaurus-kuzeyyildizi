---
title: "boş sandalyeler neyi imler - serkan ışın"
slug: "bos.sandalyeler.neyi.imler-serkan.isin"
tags: ["eleştri","serkan ışın","sayı: on iki"]

---
Boş sandalyeler, orada olamayanları imler. Yemek takımlarının meşe ya da
arduvaz sandalyeleri işçiliklerini, masif kaplama masanın etrafında
değil, evin içindeki dağılımları ile yerine ulaştırırlar. Evin, orasına
burasına dağıtılmış sandalyelerin imledikleri şeyler, kısmen artık
ağırlanamayacakları orta alanlardan çok kenarlara ilişmesi beklenen
hayaletler içindir. Sadece bir kişi için düzenlenmiş bir odada fazladan
bir misafir için konulacak bir taburenin, minderin, iskemlenin
ağırlayacağı ve taşıyacağı şeylerin yanında, hiçbir zaman misafir
edilemeyecek ama mis-a-birliğe çağırılacaklar için «hacim» yaratmak
sorunu da vardır.

Bu eksik boşluklar, tıpkı binaların temelleri gibi gözün göremeyeceği
ama belirsiz bir sorgulamadan sonra orada olmaları gerektiğini bize
bildiren hayali tonozlardırlar. Bir evin bilinçdışının dile gelmesi
fazla sandalyeler, oraya buraya dağıtılmış boş yerlerle oluşturulur.

Öyleyse bir evin, yaşanan bir evin, canlılar evi olarak anılması, ancak
ve ancak böyle dağınık oturmama sandalyeleri ile belirlenebilir. Her
edimin gözetleyeni olarak bu boş tabureler, bu cilalı ama tema/ıssız
bedenleri ile kapladıkları boşluğun ücralarını ısıtırlar. Donmuşun,
katılaşmışın, az önce Zaman-dışılaşmışın izlerini görünür kılarlar.
Dağınık halde, ne idüğü belirsiz bir sandalye oturulmak için değil,
oturulmamak için oradadır. Eşyalarla olan irtibatsızlığı göz çarparken,
orada yasın mesken tuttuğunu herkes fark eder. Orada olamayan
sandalyedir. Gövdeyi es geçmeyi, evin içine yayılması muhtemel fazladan
sıcaklığı, nefesi, kan dolaşımı evrensel bir yasa gereği gerece
dönüşmüştür artık. Atılmış bir musluk, biriktirilmiş bir kâğıt, kenara
iliştirilmiş bir nesne, artık kullanmamakta ısrar eden ve derece derece
işlevsizliğe giden eşya, cisimleşememiş şeylerin izleri, sürümleri
olarak evin verimini fizik ötesi bir alan ile fizik bir alan arasında,
orada olamayanın, bu-artık-raddedekinin aradalığını işaretler ve
geçerler. Göz her zaman, gövdeyi ilişikte olabileceğinin yanına götürür.
Zihin ve dil sadece sürüklenir.

Evin, hesaplanabilir bir enerji aralığında görünür kılınmasını sağlayan
şeylerin izleri, genelde işlevleri artık pek umursanmayan eşyanın
kalıtlarındadır. Belki de ev, evin içi ve dışı arasındaki bu doğa,
çiçeklerin açmasına el vermeyecek derecede üzgün örtüsü ile kendisi
orada olmasa da bizi burada kılanların doğasıdır. Kent içinde ikame
edilen yıkık dökük binaların imledikleri şeylerin kökünde, asla kök
olmamış fakat filizlerinde zihne uç vermiş, bir türlü çözülmemiş fakat
gözlenmesi, kaybolduklarında ne olacağını pek bilmediğimiz için, bakışın
çevrimi içinde tutulması gereken ara-katlar yatmaktadır.
Dokunulamayacağı gibi, bundan sonra da daha fazla ölmeyecektir. Oysa,
ölüm, zaman ile mekân arasındaki bir bulanıklaşmadan başka bir şey
değildir. Her eşya, öte taraf ile aramızda, gövdemizin bir milim ötesi
arasındaki dile-gelmeyi-bekleyen, daha dile gelmemiş olan, hep dile
eziyet olanın kısımlarını sergiler, henüz söz bile olmayan şeye «harabe»
derken düşünmemiz bundandır. Harabe, yıkıntı, ücra vb. zihnimizin
işlemediği yerleri doldurur. Sorun hiçbir zaman «madde» değildir,
katılaşabilmesi olası bir hıçkırık korkusu ile kapanır tüm rüyalarımız.
Algılanabilir bir biçim skalasına eriştirilmemiş hiçbir rüya yoktur.


![trenrayı](/img/ky12_06.jpg)