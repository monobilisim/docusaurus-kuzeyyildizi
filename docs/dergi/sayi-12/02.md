---
title: "ölüm-cek - oylun pirolli"
slug: "olum-cek-oylun.pirolli"
tags: ["şiir","oylun pirolli","sayı: on iki"]




---
yalnız şiirin midir yaşama kafa tutan    
ya da kızarmış ekmek kokusu  
mutlu uyanmak....  
ya kıyıya vuran deniz kabuklarını dalgalara fırlatmak?

/aşk için bir ikinci lazımdır/  
çorbanda iki kaşık-nefes almak?  
ya oradalığını bildiğin ve düşmediğin uçurumlar...  
çocuğunu doyurmak mıdır ana olman  
(şimdi tuttuğun nefesini bırak)  
huzur, bir kedinin mırmırları mıdır  
mırmırların mıdır bir kedi almak  
yağmura değdiğinden ıslanmaz insan  
yağmur dokunduğu herşeyi ıslatır  
ölüm mutlak siyah mıdır;  
ki bazen söz heceye benzer

oscar filmlerine gitmediğin için kazandın diyelim  
ödülün kapıya bırakıldı: yasaklı kitaplar...  
kim alkışlar sanıyorsun yalnız yaşayanları  
/ki insan alkışlandığında çoğalır/  
diyelim ki parçası değilsin bu bütünün  
diyelim ki bir örümceksin kendi yatağında  
/öğrendim/ diyorsun yalnızlığın yamyamlığını  
yapış yapış huzur kusmaktasın  
tek kaşıklı çorbana  
bilmek midir bunun adı;  
kaçırırken kendini kendinden  
bırakmışken ellerini kendinden  
kendinken kendiliğinden...  
hiç düşündün mü örümcekliğin gün aydınlığıyla ne;  
gece çıplaklığıyla ne eder  
hiç sormuş muydun insanken kendine  
cenneti nerede-neden yaktığını  
bazen yenilmek bir örümcek ağında  
ölmekten çok yaşamaya benzer
