---
title: "buluşma - r. ezgi çakıroğlu"
slug: "bulusma-r.ezgi.cakiroglu"
tags: ["şiir","r. ezgi çakıroğlu","sayı: on iki"]

---
Konuşmayı yeni öğrenen bir çiçek bulup    
Takıyor saçına peri  
«Bazı çiçekler konuşur  
Ve susar tüm kelebekler» diye geçirip içinden.

Tılsımlı yeşiline tutunurken  
Dolunaya tırmanan bir sarmaşığın,  
Haber veriyor yaprakların üzerindeki damlalar  
Yağmurun az önce gittiğinden,  
Damlalar tutup periyi elinden  
Kıyısına götürüyor geceye akan nehrin.

«Unutuş Irmağı!» diyor peri  
«Ah! Tek bir yudum bile alamayacağım  
Sihrinden...»

---Uçurtmalarını kaybetmiş bir rüzgâr  
Telaşla geçiyor  
Kenarlarında desen desen suskunluklar yeşeren  
Yollardan,  
Karanlığın içinden---

Notaların sıralarını şaşırıp,  
Şarkıların sustuğu yere gelince peri  
Bulutların altında buluşuyor devle;  
Sessizlik  
Ve başlıyor gözlerinde birikmeye  
Sözcükler:

«Aşk» diyor dev,  
Fısıldıyor peri hüzünle:  
«Konuşmamalı ardından ölünün»

Az ileride, çiçek mezarlıklarını dolaşıyor rüzgâr  
Kokusuna karışarak beyaz bir gülün.

Yüksek dallarda  
Parçalanmış uçurtmalarını buluyor.

---Susuyor tüm çiçekler,  
Kanatlarından gözyaşı damlayan kelebekler  
Konuşmaya başlıyor---
