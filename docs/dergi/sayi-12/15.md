---
title: "bir sonra - fadıl kocagöz"
slug: "bir.sonra-fadil.kocagoz"
tags: ["şiir","fadıl kozagöz","sayı: on iki"]

---
Büyük toplantıydı atalar-amcalar kulübünde    
«kimselerin bilmediğini bildiğimi bilmeliyim  
  yoksa

neden geldim

ben» diye atıldı gençler.

(Er Genç atılacaklarını bilmeden...)  
Oysa kabul edilmiştiler.

Söz aldım:  
«Herkes solur, hepimiz soluyoruz» dedim  
istemesek de nefes alıp veriyoruz demek istemiştim  
durmadılar.

Yeni Üyeler Kabul Toplantısıydı bu  
Amcamlar Kulübünde.

«Burada verdiğiniz soluğu geri alabilirsiniz öldürmez  
  soluyun bütün solukları»  
diyesim geldi  
kanımla kızaran tenimin sesinin  
salona olgun kadınlar girdiğinde kısılıp  
Ah! Ne olgun kadınlarıydınız cılız delikanlıların...  
Dediğini duydum.

Kenarda,  
Üzerine yazılacak bir şey, ağaç tablet taş kâğıt  
Üzerine yazı yazılacak birşey  
Çivi gibi bir tüy kalemle çakılacak  
Pişmiş toprak, papirüs, parşömen deri taş ağaç  
Ellerime iki bıçaksı kalem  
Mezar taşımı bile kendim...  
Niceleri gibi

Yaz fadılyaz

Yaz fadılyaz  
Diyende bile duyguya bulaşık anlamı çözmek dert!  
Şu üçüncüden dördüncüye dediğimiz yazık  
O ve benden, ben ve onlardan başkasınca olmayacak.

Sırların ağırlığının korkuyla artması  
Doğru dik duruşun sırlarla bezenmesi gibi  
Öpülen dördüncü dudak.
