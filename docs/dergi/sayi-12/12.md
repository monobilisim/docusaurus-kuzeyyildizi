---
title: "yazbahçeleri - asuman susam"
sugle: "yazbahceleri-asuman.susam"
tags: ["şiir","asuman asuman","sayı: on iki"]

---
Yakası açılmadık çiçekler-    
mevsimi ilkyaz  
durmadan yürüyelim  
yürüyelim ulaşmadan bir yere  
kır gezintileri başladı aşkın  
bitti ayaz  
sıcaklayan ruhumuz yükselsin göğe  
dingin kalpler ırmağında yüzelim.

Gizin sık ağaçlı ormanlarında  
kaybolma mevsimi ilkyaz  
defnenin gölgesinde uyuyor  
çıplak kızları masumiyetin  
rüzgâr okşadıkça tenlerini  
tepeden tırnağa titriyor orman.

Susup kalma, susarak çoğalma-  
mevsimi ilkyaz  
eksik yarım, acemi yarım  
aralık bıraktığım kapım,  
öfkenin tıknefes odaları boşalsın artık.

![çiçek](/img/ky12_12.jpg)