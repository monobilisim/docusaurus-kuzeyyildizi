---
title: "cehennem - mehmet şükrü k."
slug: "cehennem-mehmet.sukru.k."
tags: ["şiir","mehmet şükrü k.","sayı: on iki"]

---
I

solgun yarık çalıları içinde/titrek    
mavi ateş kıvılcımları açmış ağzını  
oynak bir kadın gibi dil çıkartıyor  
defne yaprağı örtünmüş cesedime

sen ey mürekkebi döllenmiş kısır kraliçe  
bir silah onu kullanan el kadar iyi olabilir  
ne verdin ki aylak bir yaşamdan başka

gözleri çıplak ay ışığı/geceyi şarapta kutsayan  
serseri kılıklı ayyaş bir düş tabircisiyim  
büyülü kadınlar tiksinerek sıvazlar sakalımı

sen ey ateşi canla harlayan köse ermiş  
korsanlar cirit atıyor tahta bacaklı gölgeleriyle  
çıkmaz sokaklarında sevişerek töre bilmez şehrin

çocukluğum, toprağa kazınmış ilk yüzüm  
okşanması yasak bir çift göğüs gibi  
ucuyla ıslatıp gömleğini köz devşiriyor  
iç çatışmalar emziriyor dudaklarımdaki gençliği

sen ey yazgımı buzdan yontan ilahi komedya  
ne var esrik geziyorsam iftar saatinde  
imsak vakti sevişiyorsam kime ne  
günah da benim cehennem de
