---
title: "çukur* - salihaydemir" 
sugle: "cukur-salihaydemir"
tags: ["şiir","salih aydemir","sayı: on iki"]

---
içimden çekildi dilime vurdu sözcükler    
çaldım ve büyüdüm    güneşe çekildi yüzüm  
örtü oldu beden  öcüm alındı öçten  
renk renk dalgalar tuttu ayaklarımı  
ağulu sularla ıslandı boğazım

nereye gitti    düştü   aktı  gözyaşı

yıldızların verdiği hediyelerde buldum boşlukları  
düşte kurdum düşte bozdum    taşta ve suda  
gözlerim  şişkin ve gergin yellerin hırçınlığına kapılıyor  
dinmez dile gelmez şarkılar var içinde  
kurşun damlalar gibi   aklımdan akıyor gördüklerim

nereye gitti   düştü   aktı  akşam

rüzgâr güzel kokularla oynuyor göğsümde  
ağrılar çoğalıyor bedenimde    duyduklarım  
alaylı hecelerden sözcükler fısıldıyor kaldırımlara  
damlardan damlara geziniyor tedirgin ay  
ürkek kuşlar gibi    dudaklarım sımsıkı yapışıyor

nereye gitti   düştü   aktı  zaman

ışıklar üşüyerek yanaşıyor saatlere  
bilinmeden bağışlandım bilmeden unuttum kendimi  
gizli gizli emiyorum akrebin memelerinden  
unuttum  yolu    unuttum yolları   incittim  
bedenlerin yaşını   göz yaşıyor mu hâlâ

nereye gitti   düştü   aktı  gerçek

utandım ellerimden  ilgisiz titremelerinden  
köprüler kurdum çağların dinlerine   tasalı ve sert  
hep yeşil kalan  çelenkler bıraktım yataklara  
renklerin arasında yürüdüm odalar yanarken  
taş taşıyor ellerime yine bir el  bana kızıyor çocuklar

nereye gitti   düştü   aktı  göz

  * odalar ve diller göğüsler edepsizliği     gücü korkutan  
korkunç zayıflıklardır    emilme ve eritilme  
ılımlı arzu senaryosu  ya da bir bağlılık senfonisidir      çukur
