---
title: "çıkrık sızısı - aziz kemâl hızıroğlu"
slug: "cikrik.sizisi-aziz.kemal.hiziroglu"
tags: ["şiir","aziz kemal hızıroğlu","sayı: on iki"]
---
insan çıkışlı yolculuktur yalnızlık    
uzaklığı pusatlanır odalar  
eski koltuk ceviz masada mola  
gitmelere yanaşmıyorsa öfke  
kalıver gitsin

göç kırılınca turna kanadında  
kırım rastlantıya yakın tutar kendini  
koca kış küçücük kar tanesi  
usun cehennemse yüreğe  
yanıver gitsin

dokunmalarda sakınca taşır söz  
yorgun öğrencidir sınava girer aşk  
her sözcükte bir fazla alınganlık  
mektupta ses değiştirirse mevsimler  
geçiver gitsin

bir yüzün aynısı hiç olmamıştır  
eski keder peşindedir yeni imla  
kendini kendine saklayan yoksul ten  
uçurum toplarsa sevda yerine  
düşüver gitsin

yıldızlar koşuşurken yorulur akşamlar  
erken sönen ev uykuya müebbettir  
nâra düşkün duygu fanus içinde  
masaldan masala zor geçiyorsa  
kırıver gitsin

su hırsızlığı kuyular içindir  
düşle gerçek arası çıkrık sızısı  
kendini tanımlayabilen her ayrılık  
yeni bir şiirse külfet postunda  
salıver gitsin

güneş kaçışlı son duraktır yalnızlık  
uzaklığa soyunur küçük odalar  
eski koltuk ceviz masaya kuşmar  
ölüm akçayelse kavuşma faslında  
esiver gitsin
