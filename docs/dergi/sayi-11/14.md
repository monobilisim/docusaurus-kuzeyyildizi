---
title: "mektup - umut yaşar karaoğlu"
slug: "mektup-umut-yaşar-karaoğlu"
tags: ["anlatı","umut yaşar karaoğlu","sayı: on bir"]
---

Kıştı, soğuktu ve ben, kalabalık bir sokağın sidik kokan bir köşesinde
bilinçaltı devrimleri tasarlıyordum yalıtılmışlığımdan doğan. Hava
kuruydu, çatlaktı avuçiçlerim ve sen, o çatlakların içinden tüm
benliğime yayılan acı olarak dağıtmıştın huzurumun saflığını. O acı
karşısındaki dayanıksızlığımın zihnimde yarattığı boşluktan süzülerek
dikilmiştin düşlerimin önüne. Bir anlığına ruhumu kendine hapsedip,
umutsuzluğuma fırlatmıştın beni sonra. İlk başta kapalı havanın içime
düşen yansıması olduğunu düşünerek avutmaya çalışmıştım kendimi. Çünkü
karşı olduğum, yaşantımdan uzak tutmaya çalıştığım ne varsa sende
mevcuttu, bütün gelecek tasarımlarımın dışında yaşıyordun; sana doğru
ilerlemem olanaksız olmalıydı.

Fakat o his; kaderciliğin himayesindeki, damarlarımı, gözbebeklerimi
genişleten o güçlü his, sana akmaya mecbur olduğumu haykırmıştı
korkusuzluğuma. Korkmuştum. Bu saçmalığın ortasına sen olmak için; senin
damarlarında çözülmüş bir deneyim yumağı olmak için atılmış olduğum
düşüncesi kâbus gibi çökmüştü üstüme. Büyük bir boşluğa doğru, içimdeki
boşluğu büyüterek ilerliyordum sanki. Bunun karşısında, çaresiz küçük
bir çocuk gibi yumruklarımı sıkmaktan başka bir şey yapamamıştım acımı
dindirebilmek için. Ve önümdeki şarabın son yudumu yerine, seni yok etme
andı içerek uzaklaşmıştım oradan, yüzümde kederle.

İlk karşılaşmamızdan bu yana üç yıl geçti. Ve sen her kış, soğuyan
havayla birlikte, ruhumu titreten bir düş azraili olarak çıkıyorsun
karşıma. Günden güne küçülen umutlarımın üstüne, daha gerçek ve daha
yoğun bir kara bulut olarak düşürüyorsun gölgeni.

Benim ellerim çatlamıyor artık. Ilık bir odanın içine hapsolmuş
durumdayım. Ve yitirilmiş dostlukların açtığı yaralar sızladıkça,
yalnızlaşmanın gerekliliğini fısıldıyorum sabaha karşı sislerine.
Biliyorum; bunlar sana dönüşümümün ayak sesleri. Fakat çocukluğumu her
çaresizce özlediğimde ve sana olan nefretim büyüdükçe, eşzamanlılık
teorileri ekiyorum ben saksılara. Gözyaşlarımla suladığım düşüncelerim
koruyacak beni senden. Bir gün tamamen gerçeğe büründüğünde, ben orada
olmayacağım; içinde bir boşluk bırakarak terk edeceğim seni.

«Sıradan bir cumartesi akşamı, yalnızlığınla kol kola geçeceksin
önümden. Teselli edemediğin benliğinin gözyaşları okunuyor olacak
yüzündeki hiyerogliflerde. Ve yanındakiyle şehvetli kesişmemizi fark
ettiğinde, şartlanmış iktidarsızlık kâbusları göreceksin hızlanan
adımlarının üstünde. Senin burnun, benimse gözlerim kanat açacak
gökyüzüne. Özünden ödün vererek katıldığın kalabalığın içinde, küçülerek
ilerleyeceksin akıntıyla birlikte. İçtikçe orospulaşan yalnızlığını bir
bar masasının üstünde bırakacak ve gömüleceksin kendisizliğine.

O gece eve döndüğünde bir ayrılık mektubu bulacaksın masanın üstünde. Ve
dalacaksın ölümcül kâbuslar evrenine.»

 

 

\<p style=text-align:right»\>Gideceği mekân: bu oda, bu masa.  
zaman: yolun yarısı.

