---
title: "DÜŞ-GEN & coda - oylun pirolli"
slug: "düşgen-coda-oylun-pirolli"
tags: ["şiir","oylun pirolli","sayı: on bir"]
---

ben tüm bunları yazarken/  
kurduğum her cümlenin  
sana aitliğini düşün-düm

oysa her sözcüğün  
ötesine koyduğum sözcük/  
seni cümlelerin gerisinde bıraktı  
...  
sonra/  
ben bunları yazarken/  
benim ne anlattığımdan çok  
senin ne anlayacağını düşün-düm

(...hep suyun karşı tarafındaydı görüntün)

istedim ki ben bunları yazarken  
düşün  
!

bazen uçmak kalmaktır  
dedim  
/penguenleri işaretledi sözlerin/

bin savaş açtım /bin savaş kazandım/  
bir neden bulamadım yenilmen için  
pençeleri sökülmüş bir aslanın  
krallığı kadardı zaferim  
oysa her solak, yenilendir sağ koluna :  
böyle ayrılmaz mı isimler birbirinden

ve aşk!  
kirlettiğin çarşaflarda biriktirdiğin  
ergen bir sodom;  
hayatla kesiştiği yüzüne kara; yüzsüzlüğüne çivit çalan.......  
bir de zaman...  
senin sümüklü cümlene bir harf koyduğumda  
bana geç; bize genç kalan...  
yıllarca kel rapunzel masalını dinlediğim;  
beni eksik kalmışlığının prensliğine inandıran  
çer-çöp akmaya zorunlu olduğumuz  
arsııız ve uykusuz zaman!  
Çaresiz,  
içimin dışında kaldı korkaklığım  
kalmak-gitmek uysalca el sıkıştı  
usulca uzanıverdin huzur/um/suz uykuna  
koynunda sorduğum sorular cevaplarıma alıştı

sen hep konuştuğumu gördün, yazdığımı değil!  
oysa ben  
düşündüğümü **gör** diye yazdım  
konuşamadığımı

bak burada zaman uyusun; sen uyan!

/herşeyin bittiğini anladığın an; herşeyin bittiği an'dı.  
herşeyin bittiği an; herşeyin bittiğini anladığım an'dı./

çünkü yaşam sana göre bir havza;  
bana göre  
geçmişle gelecek arasında sündüğümüz ***an***'dı.

