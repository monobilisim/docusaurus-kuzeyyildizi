---
title: "yas evi - r. ezgi çakıroğlu"
slug: "yas-evi-r-ezgi-çakıroğlu"
tags: ["şiir","r. ezgi çakıroğlu","sayı: on bir"]
---


Keşif gezisine çıkmışsa  
Teninde dudaklarım  
Issız uykularına yıldız yağmurları gibi  
Yağan rüyalarında  
Neye bağlanır bu duygulanım  
Gözlerimiz ortaya sessiz bir dil koyduğunda?

Çelenkler bırakılıyorsa  
Kâbus sokağının köşesindeki  
Ölü evine  
Yabancılaşmaman içindir bebeğim  
Ürkünç düşlerine

Yüksek dozda yas kesici vardır  
Ellerimde  
Ceplerimde balmumu heykelleri  
Transparan rüyalara gizlemişimdir  
Düş dürbünlerini  
Ve çiçeklenen bir ışığın altında  
Aşk banyosuna yatınca  
Kelebeklenecektir elbette  
Sevgilimin teni  
Zenci çocuklar köşe başında  
Mızıka çalmaya başlayınca

Kirpiklerince uzanan  
Sevinç tarlalarında biten  
Acılarım vardır  
Defnetmek gereken; düşümüze çöken  
Bu utanmaz karanlıkta

Ve gökten  
Ölü kuşlar yağdığında  
Gölge yağmurlarıyla  
Melekler kopuk kanatlarını topladığında  
Gökkuşağı renklerinden  
Sığındığımız evimizdir  
Yas  
Bir kaplumbağa gibi sırtımızda taşıdığımız  
Her aşka  
Kristalleşen gözyaşlarımızla...

