---
title: "makas - özge dirik"
slug: "makas-özge-dirik"
tags: ["şiir","özge dirik","sayı: on bir"]
---

bak  
sular çekildi.  
hep hatırlatır ya sahipliğini  
işte öyle  
kapatıp, türbanladı tanrı  
denizini.  
kumları oyalayan  
kir içinde, birkaç çocuk ayağı şimdi.

bende kemikleşen babamın  
mezarını bilmem  
ama bir çocuğu kemiren  
ya bir babadır hep  
ya da yokluğu.

bak  
avuçlarının içindeki raylardan çıkıyor  
çok yüklediğimiz tren  
belki boynunu kurtarıyoruz  
trenlerin makaslandığı yerlerde  
ilk defa  
doğru raylara uzanmış bir kadının.  
ama bu kez de  
kargaşa ve ceset oluyor  
senin ekseninde.  
biliyorum  
bir aşkın üstüne yakışacak ağız tadı değil  
akşamları acıya yatırılan bir damak

belki sonra  
eli siyahtan başka bir renge de uzanabilen  
ressamlar tanır seni  
bilirsin  
seni çırılçıplak çizmek için  
kendini soyan birini

ama tren ne kadar dinlense de  
raydan çıktığı o noktaya yaklaşırken  
---ki söz konusu olan bir kadındır  
korkusuna yaklaştıkça çoğalır güzelliği---  
bilmeyecek hiç  
o noktayı  
bir daha geçip geçemeyeceğini...

\[25 ağustos 2004\]

