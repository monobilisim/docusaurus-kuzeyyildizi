---
title: "ruj ruhu - özge dirik"
slug: "ruj-ruhu-özge-dirik"
tags: ["şiir","özge dirik","sayı: on bir"]
---

Adı ---gece değiştiricisi--- olan bir melekle anılıyor adım
kaç zamandır.

"Geceler yarınların negatifleridir" diyor, ne bir harfi var başka, ne
bir ünlemi.

Eli elime değmedi yüz gündür, ama her gece seviştik onunla. Bilemezsin,  
elleri hiç olmamış ve hiç durmamış bileklerinden akan kan.

İkimiz de çok yoksuluz, gecede yalnızca bir kez sevişecek kadar yoksul  
şehvetimiz. Ayrıca korkumuz saklı içimizde; her gece devriyeye çıkan
kuzey  
yıldızı, onu bir adamla görürse tamamen yitirecek kadınlığını. Tanrının  
kurgularına şaşmamak lazım, kuruntularına da.

Bir meleğin vücut hatlarını iyice öğrendim artık. Gözlerine dokununca  
kayboluyor hemen. Göğüslerini hissetmiyor. Yani bir tespih gibi, o  
hissetmeyince hiç önemi kalmıyor. Yine de dokunuyorum annemin ölü  
ellerinden medet umduğum gibi.

Melekler insanları öpünce canları çok yanıyor. Yine de iki defa öptü
beni.  
Parmak uçlarında bir beraberlik bizimkisi, otuz yaşlarında topuklu  
ayakkabı giymeye çalışan bir adam gibi hissediyorum kendimi. Gidişimden  
korkmuyor değilim, ama gittiğim şeritte yavaşlamak daha tehlikeli.

İpeksi bir teni var bilekleri dışında. En başta içim acımıştı,
yanlışlıkla  
sigara bile uzatmıştım ona. Oysa tüm meleklerin bilekleri kanarmış, ne  
kadar çok kanarsa o kadar az canları yanarmış. O da benim nabzıma  
şaşırıyor, gülüyor, alay ediyor; o denli hızlı bir saatin içime  
yerleştirilmiş olmasına ve benim hiç telaşlanmayışıma şaşırıyor.

Artık dönemem, bana "git" de demez. Dudakları sana benziyor biraz, ama  
makyaj durmuyor teninde; tanrının kuruntuları...  
Ama iki sabah öyle bir tat oldu ki ağzımda, keşke onun dudaklarından  
rujlar yapılsa dünyanın ölümlü ve minyatür kadınlarına...

\[17 nisan 2004\] {1280}

![eller](/img/ky11_21.jpg)](/node/587)

