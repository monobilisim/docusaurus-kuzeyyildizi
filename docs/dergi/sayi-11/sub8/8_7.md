---
title: "[isimsiz] - özge dirik"
slug: "isimsiz-özge-dirik"
tags: ["şiir","özge dirik","sayı: on bir"]
---

Akasyalar kaçarken  
yarınlarınız ıslanmış buruşuyor,  
gelin bir yatak bulalım.  
işçiliği çok fazla beyazlarınızın,  
zarar edersiniz, bozdurursanız.  
dünya güzelisiniz ama  
beyazı siyah görüyor gözleriniz.

bir bir gece masalları okuyorsunuz  
sosyal sınırlar kurumu hastahanelerinin  
kürt-aj sahnelerinde.  
göz aldanması diyorlar nasıl olsa  
korkmuyorsunuz çoğalmaktan.  
içinizin anahtarını yutuyorsunuz  
günde her defa.

göz ucunuzdaki aşırı tahriş olmuş çocukluğunuzun  
çaresizliği mutluluk aslında;  
var mıdır -bici-yle biten kelime  
leblebici ve muhallebiciden başka.  
ayrılıktan kâse kâse nasiplenen kızlığınızın gözyaşları  
kaşıkla sıvanıp, tekrar sokuluyor ağzınıza.  
Ah cevizli kek tadındaki dudaklarınızın  
ayrı olmalı mezar taşı.

her rüzgârı gitmeye yoruyor  
ağzı burnu kırmızı eteğiniz.  
ve her sakinlik gecikmiş bir gitmek oluyor,  
boynunuzdaki şala sulanan işaret parmağınızın  
zengin kalkışına yeltenen ritmi  
sinir bozuyor.

güneşin denize muhtaç renklerinin  
asgari tonlarını bile ödeyemiyorsunuz geri.  
gözlerinizi emen bebekleriniz  
büyüyünce hâkim olacak belli ki.  
sololardan bıkmış kemancılardan kurulu ses telleriniz  
küçük diliniz şefliğinde soruyor bizlere;  
iğde ağaçlarının boğaz tıkayan mutluluğunu.

kurdelelerden görünmüyor  
üç artı bir renkli tırnaklarınızı kiralayan elleriniz.  
içinizdeki postun kıymetini bilseler  
kaçamazsınız yüreği konsomasyondaki adamlardan,  
yanağınızdaki tembel gamze için ümitli hâlâ  
kinge oturan peygamberlerimiz.

yalnız bir göç yolu üzerinde  
ne zaman gözünüz seğirse  
cilvelere yoruluyor haince.  
İç açı-cı formüllerle dış acı kalıyoruz hep  
yakarken toplamı yüzseksen derece sıcaklığınız.

alfabenin sıfırını soruyorsunuz edebiyat hanında.  
elimizdeki nokta kılıklı alevlerle  
yakmak için,  
yakışmaya çalışıyoruz ağzınızdaki aşk tüten, filtresiz mısraya.

ocak-2 00 3

\[16 ocak 2003\] {553}

