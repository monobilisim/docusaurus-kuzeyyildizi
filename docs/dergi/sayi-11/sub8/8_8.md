---
title: "masalınız var - özge dirik"
slug: "masalınız-var-özge-dirik"
tags: ["şiir","özge dirik","sayı: on bir"]
---

ardından baktığımda  
kötü karanlık gülüyordu.  
sana kimse söyleyemedi  
sevdayı, gidenlere harcamak  
bir "ben" klasiği.

imana, kitaba dokunulmadan  
soyulup, başucuna konulan  
esrarla geri kazanılmış  
bir fahişe gibi  
ağlıyordu an.

ben trenlerin makaslandığı yerlerde  
yanlış raylara yatmış bir intihar budalası  
çocukların kahkahalarıyla açtım  
yaşlanmış gözlerimi

çok açtım  
bir şarap kılığında gelmiştim masanıza  
ilk yudumunda reddettiğiniz bedenim  
garsonların eğlencesi oldu  
ilerleyen saatlerinde gecenin.

tekrar acıkan tekrar ağladı dünyaya.  
oysa bana okunan masallarda  
ağlamak mutlu sona yaklaşmadan verilen  
bir çocukluk molasıydı.

el ele verip, adamakıllı tutuşursak  
hemen alarmlar saracak dünyamızı  
şimdi bırakın da  
bağlayayım ayakkabılarınızı...

\[26 şubat 2003\] {618}

![gökyüzü](/img/ky11_13.jpg)
