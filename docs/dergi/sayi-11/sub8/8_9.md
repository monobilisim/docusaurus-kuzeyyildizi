---
title: "seher eskidi. - özge dirik"
slug: "seher-eskidi-özge-dirik"
tags: ["şiir","özge dirik","sayı: on bir"]
---
      
                    G. Bilal'e

eli şiir tutan bir adamdı hayaliniz  
oysa tanrının şair dediğine  
deli diyor gören  
sözlüğe maya çalarken.  
önüne çırılçıplak çıkan topu görünce  
mesleğine küfreden  
ve en sağdan gitmeye zorlanmış  
bir kamyon şoförüydü kocanız.

"yok farkı" derdi  
"yol mısradır  
mürekkebi pahalıca belki ama  
kamyon kalemdir biraz  
tehlikede iz bırakır vurgusu."

üzerinize düşeni düşünmekten  
doğrulamadınız belki  
ama onu tutan yol,  
uçurumlar vaat etti çokça.  
bunu yasak aşklara benzetsem  
sizi kırmış olur muyum?

diken toplayan bir güldünüz  
tahta kepçenizde kurumuş çorba tadına şükreden  
acı savuran gözlerinizde masalın inadı olmuş bir adamı  
öldürdünüz.

yuvaya yapan dişi kuşun  
üstelik kendi yaptığı yuvaya yapanın  
bir öğüdü var şimdi bende;  
cennete girince  
zaten her yer muz kabuğu  
o yüzden ayakta bitirmeli bu yaşamı.

siz ki;  
iki ihtilal, bir savaş görmüş buruşuk bir bedende konaklıyor  
kirayı bir gün geciktireyim; çıldırıyordunuz.  
oysa bir sürü taşınmazı kalmıştı o güzel annenizin  
gördünüz mü?  
taşıyamadınız...
\[9 ocak 2003\] {706}

