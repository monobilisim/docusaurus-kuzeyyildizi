---
title: "uçmayı unutan şehir - fatih nergiz"
slug: "uçmayı-unutan-şehir-fatih-nergiz"
tags: ["şiir","fatih nergiz","sayı: on bir"]
---


Sarı düşlerinden kıvranarak uyanışının,  
Uçmayı unutan bir şehirde yaşanan ihanetin  
Anlamı nedir?  
Kadraja bıraktığın gülümsemenin  
altında sakladığın mermi çekirdekleri  
Hangi yanından alçalmakta.

Bu solgun evler, anlamsız kar yığıntıları  
Bacalardan kusan ölüm ilanları  
Resminden sonra elimde kalan  
Son köprülerdir.

Kantarların ayarsız topuzu,  
 Evvela söylemediğin küskünlüğünden midir?  
Hangi yanımı yaslasam ağır gelen  
         Habersiz bırakılmışlığım  
Dağlardan, şehirlere özenip  
             uçmayı unutarak dönüşümden midir?

Tüm aklı başında kalemleri, kâğıtları ve anlamlı cümleleri yakarak  
Elimde tütün kokularıyla inişim  
Kafamda ölümsüzlüğün idrakiyle  
Ayın son gününde mazgalların üzerinde  
Parmaklarımın ucundan  
Üç kişiden birini  
yedeğimdeki kelimelerimle boğduğumu  
Anlamak istemeyişini  
Kitab-ı sevmene bağladım.

Bir devletin küllerinde  
         Günah kadar eski yaralarımı  
Şirinden kayalarla dağlayışının sancısını  
Cam kırıkları ile dedemin anlattığı  
Savaş ganimetlerinden anımsıyorum.

Göğsünden beslediğin sancaklarla  
Yolumu kaybedişime seyirci olmadıysan  
Bu ellerimdeki kan rengi darağaçları  
Hangi otel odasında  
         Hangi kamyoncunun cinnetidir.  
Ve eğer bu okuduğun  
Dudağındaki kahramanların  
Aklından geçenler değilse  
---suflesiz---  
neden her seferinde,  
yeniden mezar taşlarımı  
barbar şövalyeler yazıyor.  
Şimdi son bir fırsatla  
 bir cevabın varsa  
Onu da mevsimime bağışla  
Biten bir iklimin ardından...

