---
title: "düğmesiz ilik - aynur dursun"
slug: "düğmesiz-ilik-aynur-dursun"
tags: ["şiir","aynur dursun","sayı: on bir"]
---

tek kanatlı kelebek  
iki neon arasında  
çarpışırken karanlıkla  
mevsim yaza özentili  
örtünmüş yarım yamalak  
renklerin uçuculuğuna

çıktım sokağı kucakladım  
tek kişiydi çelişkili  
bütün perdeler ona örtülmüştü  
buğusundan kırık kalpler yapılmayan  
sessiz yalıtkan camlarda  
yeryüzü tükenmiş  
törenle çukurunu doldurdum  
kirli deniz tabutunda  
kılıç balığının

karşı kıyıdaydın sen  
görmedin deniz fenerini kırdığımı  
atın ayaklarıyla geçtim  
başımda sığırcık sürüsü  
kovuğu irinleşmiş ağaçtan  
çiğdem zamanını istedim

hemen dönemedim arkamı  
yakasına köprüler kurduğum  
sayfası kopuk öyküde  
yalnızca bir iliktim  
en yoksul gecede  
kapattım kendimi

![işleme](/img/ky11_30.jpg)
