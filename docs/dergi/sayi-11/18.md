---
title: "beyan - aziz kemâl hızıroğlu"
slug: "beyan-aziz-kemâl-hızıroğlu"
tags: ["şiir","aziz kemal hızıroğlu","sayı: on bir"]
---

orada öyle durdukça  
bulut hırsızı bir yüz  
parola yolculuğudur  
şekerleme arayan  
aşksız bülbül uykusuzluğu

bulut hırsızı yüzünle  
ya sevmeye kal  
ya rüzgârına bin ve git  
arası yok bunun  
ölümsüzlükten ölümlülüğe

sevmeye kalsın diyor yüreğim  
duyar da kalırsan  
zayıf yerlerimi güçlendirmeliyim  
önce yüzünü- ki o senin gerçeğin değil  
benim düşlerim

kalırsan kal kalmazsan sen bilirsin desem  
de gideceksin hiçbir şey demesem  
de bir çiçekle bir ömür arasında  
dönüşünü beklerim -belki  
de içimde sarhoşlar biriktirdiğim  
aşağılık bir hisar akşamı  
coşkun'un sandalında intihar ederim

keman palyaço yaşar gümüş balıkları  
ve bulut hırsızı yüzün  
benim yanımda her şey uzaklarda hiç  
dil yarasının son yaprak dökümü bu  
ödünç bulut dilencisiyim hisar burçlarında  
gideceksen önce yüzünü kaçır sevgili  
yoksa küfürlü kullanırım kirletirim geri vermem

kâğıtlara beyan ederim

