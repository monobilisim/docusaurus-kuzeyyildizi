---
title: "çakıllı aşk - arzu çur"
slug: "çakıllı-aşk-arzu-çur"
tag: ["öykü","arzu çur","sayı: on bir"]
---

*Geçmişi anımsadığımda iki sözcük dolanıyor aklımda: Kaldın ve gitme.*

Bir akşam vaktiydi bu sözcüklerden ikincisini dillendirdiğimde. Bahardı.
Oturduğumuz parkta hoyrat çocuk ellerinden kurtulmuş üç beş sap leylak
kalmıştı . Boyunları biraz bükük. Benim gibi.

Benim de yüzüm yere dönüktü, salkım söğüt gibi.

Senin saçların bir o kadar uzundu, akşamı dolduracak kadar uzun. Seni
bekleyeceğim günler, uykusuz geceler kadar uzun.

*Uzunluk bir zaman birimi midir yoksa mesafe mi? Ayrılık acısı kaç
kilometre sürer hâlâ severken? Bir hafta, acıyan bir kalbin yüzölçümünde
kaç hücre sağaltır? Ben sensizliği kalbime uzaklığınla mı ölçmeliyim,
şehirlerimizin uzaklığıyla mı?*

Bir sigara yakmıştın. İncecik parmaklarının arasında evirip çevirmenden,
bir de sigara dumanının ciğerlerinden dolanıp bana gelen kokusundan
anlamıştım bunu. Sana değip gelen duman, bana değip giden zamana
dolanmış, bir şiirin ilk dizelerini oluşturmak için belleğimde yerini
almaya hazırlanıyordu. Sonraya saklıyordum. Sensiz geçecek bir sonrada
şiire ne çok yer olacaktı. Bir de beklemeye.

*Beklemeye öyle alışkınım ki ben. Sen gelinceye dek gelişini
beklemiştim, neyi beklediğimi bilemeyerek. Şimdi yine bekleyeceğim, neyi
beklediğimi bilerek.*

Terk ediliş bir havuza benzer. Önce aydınlık, parlak ve gerçektir.
Zamanla, tortular biriktikçe, içine bir yaprak düşünce havuzun, sonra
bir parça ekmek belki, bol bol sokak kiri; koyulaşır, ağırlaşır. Havuza
bakmak da cazibesini yitirir. Ben de terk ederim o havuzu ama havuz
orada kalır. Kim kimi terk ederse etsin, terk ediliş bir yerde, ikisinde
de bir yerde kalır.

*Kalp terk edilmelerle kırılınca, eskiyen bir hayat gibi koyulaşır.
Katılaşır. Baharın hiç gelmeyeceği bir ülkeye döner. Göğü karanlık,
toprağı hasta, çorak. Vahşi...*

Sıkıntıyla içini çekmenden belliydi gitmemi istediğin. Bana bırakmayı
tercih ederdin, biliyorum. Akşamı, hafif leylak kokusunu. Unutma
havuzunu. Fakat kaldırmadım başımı yerden.

*Terk edilmeyi sevmem. Hiç. Hiç kimseye bulaşmamışlığım bundandı işte.
Acısını kaldırmak benim harcım değildi. Söylemiştim en baştan, değil mi?
Fakat şimdi...*

«Gitme» dedim sadece. Tek kelime. Cılız. Kesin yine de.

*Anladın. Bir istek değil sonuçtu dillendirdiğim. Aşkın sonlanmaya yakın
ortaya çıkardığı nadir büyülerinden biriydi son kozum. Tek
sözcük: Gitme.*

Sigarayı yere attın. Topuğunla ezdin sevgimi. Saçlarını topladın
ellerinle. Boğazıma doladın ak tellerini. Gökyüzüne baktın. Kuşlar düştü
yere, kanatsız. Leylakları avuçladın, kokularını sana verip soldular.
Birkaç cümle geveledin ağzında. İyilik ve mantık öldü. Olamayacaklardan,
imkânlardan söz açtın. Bir bebek içimde öldü.

*İzmariti, saçlarını, kuşları, leylakları, iyiliği, mantığı, bebeği
toparladım dağıttığın yerlerden. Kahverengi çantama koydum. Bana
verdiğin hediyelerin yanına, tutamadığın sözlerin yanına. Aşk
sözcüklerinin, telefon seslerinin, sinema biletlerinin, kuru çiçeklerin,
gözyaşlarının, kahkahaların, esir kalplerin, bağlılık yeminlerinin,
hayallerin, planların...*

Şimdi ayakların orada kelepçelenmiş, o parkta, üzerinden ne aşklar
geçmiş, ne sözcükler söylenip geri alınmış o bankta oturuyorsun hâlâ.
Akşamı bir parça kanla raptettim zamana.

*Sözcükler geri alınamazsa da zaman durdurulabilir. Aşka karşı, aşk için
bir zafer kazanılabilir. Bir sözcük bir hayatı noktalayabilir. Bir çakı
bir kalbi bulabilir.*

Bana inanabilirsin artık: Bir aşk sonsuza dek bir bankın
üzerinde oturabilir.

![sandalye](/img/ky11_23.jpg)
