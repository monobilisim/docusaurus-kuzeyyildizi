---
title: "hikâyendir - arzu çur"
slug: "hikayendir-arzu.cur"
tags: ["şiir", "arzu çur","sayı:on"]
---

I

Az sonra temizleyip ellerini tarihten\
At ve balık sırtında üç deniz geçecek\
Aşağısı kurtarmaz, Valhalla'ya gidecek

Sergilendiği kafeste ölen son Tazmanyalı\
Asla sahip olamadığı bir yurdu arayan Türk o\
Diyardan diyara sürülmüş Musa'dan yadigâr ayakları

Gözleri Kafdağı'nın ardında\
Kovulsa da yurdundan hiç gitmemiş Kürt o\
Kolu çapraz kesilmiş İnka prensi dolaşıyor kanında

Ve bir İskoçyalı o, tahtından düşmüş\
Kardeşleri kavmini kılıçtan geçirenlerle bir\
Şimdi zeytin karası gözlü çocukları öldürmektedir

*--fısıltıyla:\
ilerleme denen bu çağ yeni değil\
Havva'dan beri devam etmekte masal\
hesapla ki gelecek için bir avuç toprakta\
kaç kova gözyaşı var, kaç damla merhamet?*

II

Barış çubuğu gösterip ateş suyu dayamışlardı boğazına\
Çiçekli battaniyelerle öldürüldüğü de görülmüştü:\
Kanun faslında kanunsuzun evine gömülmüştü

Boğazında altın zincirle dilsizdir Babil sokaklarında\
Kakao yağına batmış, kauçuk kesmiş köledir o\
Bir vakit çalıştırıldı alkol tokluğuna

Dokuz yaşındaydı İngiltere denen kömür ocağına indiğinde\
Altın Afrika'nın elmas madenlerinde topuğu kesildi\
İğdiş edildi erkekliği gibi özgürlüğü de

Ama yanmaktadır hâlâ Kawa'yla, Promete'yle, Enkidu'yla\
Soylu Çerkez ateşi, Nartlardan Şeyh Şamil'e geçen\
Çünkü kırılsa da kınında direnmektedir Çeçen

*--fısıltıyla:\
ateş çalınmıştır madem\
madem geri dönüş yok, yedik elmayı\
Olimpos yetmez cenneti de fethedeceğiz\
kurtlu çıktı o elma, Kızılelma'ya gideceğiz*

III

Düşün ki tarih yok, gelecek yok, geçmiş yok, yok gidecek bir yol,
kimsecikler yok\
Açılacak kilit kalmamış, sırlar çözülmüş, baş başasınız bir sen bir de
şu dünya\
Sıkılmış yumruklarını aç şimdi, kilitsiz bir anahtar veriyorum sana

Üstünde gökyüzüne asılmış bir ay, ağzında güneş tozu, toprak ayaklarının
altında\
Adrese teslim zarflanmış bir tohum gibi özsuyun yüreğinde bükülmüş\
Yıldızlar senin yörüngende, evren devrediyor kan dolaşımında

İlk kez doğrulduğun anı düşün, toprağa ilk ayak bastığın günü, sıcaklığı
hatırla\
Sudan kurtulmuş başını ilk kez göğe kaldırışını, güneşi görüşünü\
Yürüyüp gidebilme özgürlüğünü, titrek bacaklarınla

Korkunu hatırla ve açlığını, kardeş kanına bulanmış elini gören güneşi
hatırla\
Yeşil tadından sonra seni ateş gibi yakanı, ağzına ilk kez kanın
değişini\
Işıltısını hatırla, elini bir baltanın keskin tarafına ilk kez sürüşünü

*--fısıltıyla\
azdık önce ve yedikçe çoğaldık birbirimizi\
evreni şaşırtacağımız ta o zamandan belliydi\
güneşe bakarken gözümüzü kısışımız bundandır\
döktüğümüz kanı, o ilk utancı hangi deniz yıkar şimdi?*

IV

Sözleri unutulmuş bir şarkıdır şimdi bu dünya\
Kaç dil kaldı geriye o kuleden yeryüzüne dağılan\
Babalar tatile gitti Bering Boğazı'na ve geri dönen olmadı o yolculuktan

İşte her gün yeniden diriliyor kölenin attığı tohum\
Oysa mumyalandı da can vermedi bir kurtçuğa olsun\
Kaç bahar geçti üzerinden ama bak yeniden doğmadı firavun

Ceset kokulu toplama kamplarından uzanan zinciri Nazilerin\
Arabi rengiyle bir daha canlanıp Auschwitz'i bağlasa da Filistin'e\
Hep toprak altında kalır kanla kurulmuş ihtişam ve elbiseleri prenslerin

Mademki hep yıkılır tiranlar, en olmaz işleri olur eder tarih\
Mademki kokmaktadır hâlâ bu toprak ter ve tarçın ve acı ve yara\
Atalarından kalan imzayı tükür at ağzından, hazır ol başka bir yolculuğa

*--fısıltıyla\
sen misin o, evren mi arkanda duran\
dar değil ki o kadar, geçersin o kapıdan\
anahtarı at, kapıyı açık bırak, sesini ışıkla\
arkana bakmadan git, yarım kalsın maceran*
