---
title: "pusula - vedat kamer"
slug: "pusula-vedat.kamer"
tags: ["anlatı", "vedat kamer","sayı:dört"]
---

"Şiir bir umutsuzluktur. Elbette bir umutsuzluktur. Niçin mi? Umutsuz
olmayan adamlar şiir yazamaz. Umutsuz olmayan adamlar resim yapamaz,
mimar olamaz. Yaratıcı olamaz. Bu dediğim elbet yaşadığımız dünya için
bir söz. Çünkü kâğıt bir umutsuzluktur. Boş kâğıt... Tuğlalar,
briketler, çimentolar, hepsi umutsuzluktur. (...) Onların içinden bir
umudu bulmaktır şiir. Onu bulmak için yazıyorum ben de... Birdenbire,
bütün bu dünyada, deli olan bu dünyada tek akıllığı, uslanmadan akıllığı
anlamaktır şiir. Ben haberciyim, deprem habercisiyim." - Can Yücel

**eller:**

*...onu bu kadar çok sevdiğini hep gizlemişti. Bu düşüncelerle
yanaşmıştı Kadıköy İskelesi'ne. Yürürken onu gördü. Güvercinlere yem
atıyordu. Soğuktan yüzü kızarmıştı. Ona doğru koştu. Tüm hasretiyle
sarıldı, saçlarını kokladı, öptü. Elini tuttu, soğuktu. Her zamanki gibi
avcunun arasına aldı ellerini...(6 Ekim 2001)*

Konuştuğumuz her şeyi hatırlıyorum. Görüştüğümüzde mektubunu okudum ona.
Gurbete çıkacağını anca öyle öğrenebildi. O buz kesmiş sözcüklere rağmen
gözleri parlıyordu. Elini tutuyordu elliyle. Ne kadar da yalnızdık.
İstanbul'da kaybolmak istediğini anlatmaya çalıştım ona. Anlıyor
gözüküyordu... Seni aramayacağını biliyorum ama kaybolduğunda, kendini
bile unuttuğunda şaşırtacaktır seni. Geçmişe ihanet edemez asla. Uzaklık
gururunu yüceltiyor belki de, ama yola koyulduğun vakit yarını dünden
ayıramayacaksın.\
O elleri her kış sabahı ısıtmaya çalışıyorduk. Hatırlıyor musun? Bir anı
kalsın diye ifşa ettik onları yaz sıcağına.

**şairin ölümü:**

Ece Ayhan öldü, bir şair öldü. Sanki gökten bir yıldız kaymış gibi. İnan
konuşamaz oldum, sesim çıkmıyor. Ağlamak neye fayda, elinde kitabını
tutabiliyorsun ancak. Tabutunu kimler taşıyacak, yine şairler. Şimdi her
şairin içi buruk, çoğu ağlıyor, bazıları da yazıyor. Elinden başka türlü
bir şey gelmiyor belki. (mektup, 12 Temmuz 2002)

*Gece karanlık\
deniz geceden siyahlık\
tek tük balıkçı tekneleri\
toprak geri istiyordu onu\
Topraktan ağaç\
ağaçtan kâğıt\
kâğıttan şiir\
şiirden şair\
şairden insan\
gerildi, gerildi, inceldi\
bir yıldız daha kaydı*

           - Zafer Yalçınpınar

**istanbul:**

Tüm kahpeliklerine rağmen vazgeçemediğimiz kadın.

**peri:**

Güzel bir gülümsemesini görüp gitmek zorunda kalmanın hüznünü taşıyorum.
Şarkıları özlem taşıyor. Mektuplarını okuyorum, neredesin? Yazarak
acılarımı tüketemiyorum.

**mavi:**

Her cuma telefon açardın. Arayacağını biliyordum. Bana acılarını
anlatırdın, hep ağlardın.\
Artık aramıyorsun. Acılarımızı mı tükettik mavi?

**fenerbahçe vapuru:**

İkidir görüyorum, Eminönü'ne çekmişler seni. Artık Kadıköy'e
uğramıyormuşsun. Mavi masallar anlatırdık üçüncü katında, artık o da
yok. Akşam Yıldızı hâlâ yolunu gözler...

**umut:**

Eminönü İskelesi'nden Fenerbahçe Vapuru'nu bekliyorum.

**kuzey yıldızı:**

Kafamı gökyüzüne kaldırdığım vakit görünce Akşam Yıldızı'nı, dostuma "Bu
hangi yıldız?" diye sordum. Onun "Hangisi olsun?" cevabına şaşırmadım.
Biz hangisini istersek o olurdu Kuzey Yıldızı.

