---
title: "bulutlarımız kardeştir - arzu çur"
slug: "bulutlarimiz.kardestir-arzu.cur"
tags: ["şiir", "arzu çur","sayı:dört"]
---
Başka türlü yaşanıyor belli ki senin İstanbul'unda.  
Galata Kulesi kalemdir göğüs cebinde taşıdığın,\
Marmara güzelliğini yansıtan ufarak bi ayna.

Akşamları koynuna giriyorsun büyük ihtimal,\
Beyoğlu insanlarıyla yıkanmış şehir ışıklarının.\
Öz çocuğusun bu şehrin, bu sersemletici sokakların.

Oysa tıklım tıkış otobüslerde geçiyor hayat benim İstanbul'umda,\
İşe gidiyor ve eve dönüyorum, burnumda egzoz kokusu.\
Koltukları yırtan çakı değil aslında, yarım yaşamışlık korkusu.

Caddelerdeki hengâmeyi görüyorum, trafik ışıklarını kimse sevmiyor.\
Mesleği beklemek olan dilencide bile bir telaş var.\
Gözümü acıtıyor hayata yetişmek için sığınaklarına koşan insanlar.

Oysa kaderi bu kentin, «Bir ihtimal daha var» diyen bir şarkıdır ki,\
Gökyüzüne yazılmıştır, her İstanbullu bilir. Bu şehrin dokusu
gevşektir.\
Kafanı kaldır biraz, bak şu göğe, sokaklarımız olmasa da
bulutlarımız kardeştir.

![bulutlu gökyüzü](/img/4.39.jpg)