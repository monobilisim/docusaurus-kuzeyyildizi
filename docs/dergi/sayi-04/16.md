---
title: "ikilem - osman serhat erkekli"
slug: "ikilem-osman.serhat.erkekli"
tags: ["osman serhat erkekli","sayı:dört"]
---
Etimin kurtuluşunu ruhumun  
çaresiz zehirlenişine borçluyum\
                          - André Gide

Bir sonsuzluk balkonda\
Eski aşkları mı anlatır

Aşk ki konsül bir at gibi\
Hep önde gider; biz onun kuyruğuyuz da

Bir güvercin bir serçeyi nasıl kovarsa\
Öyle dövüyor bakışların beni

Bir kaplan bir kaplanı izlerken\
Bir kedi bir kediyi mi yoksa

Sen bir kaplansın da\
Ben bir kedi miyim

Fazla konuşamayacağım\
Beni unutma

Ellerimdeki sonsuzluğun\
Beni yorduğunu unutma

Ve şunu: Kadın bir beyittir benim için ancak\
Ben sonsuz bir şiirin peşindeyim oysa

Uyuyor musun\
"Hafiften, yavaş yavaş, evet"

Ölüyor musun, ölüyor muyuz\
Ölüm uykudan daha hızlı elbet

Sen bir at gibi bana koşuyorsun rüyanda\
Gece koşuyor, ölüm koşuyor şuramızda

Söyledim yeniden söylerim\
O atların buharlaşan soluğuyuz biz havada

Uyuyor musun uyuyor muyuz\
Duyuyor musun taşların uykusuzluğunu

Dünya peşimizi bırakmıyor\
Biz bıraksak da peşini

Ömrümüzü işgal eden bir şey var\
Sevmeden meşgul olduğumuz

Ölmüşüm ama diyorlar ki\
"Osman Serhat yalnızlıkta ısrar ediyor hâlâ"

Uyuyor musun uyuyor muyuz\
Duyuyor musun taşların uyumadığını

Tanrı ki kendinin yoksuludur\
Taşlardan daha zengin değildir belki

Eserimin adı çocuğumun adı sitemdir benim\
İhmal et beni ama unutma

Ben gideceğim bir gün, sen\
Bir yılana sarılır gibi yalana sarılacaksın

Ben gideceğim bir gün ama\
Farz et ki yaşıyorum

Kadıköy'deyiz ve\
Çay içiyoruz

Unutma tahammül edilmez bir kartal olduğumu\
Olduğumuzu

Ki serçeler çarmıha gerdi bizi\
İkimizi

Sevincim, sevincimiz\
Serçelerin felaketiydi çünkü

Bize nasıl ölüneceğini öğretmedi öncekiler\
Nasıl sevileceğini

Tırnaklarımızla kazıdık, oyduk\
Hayatımızı nankör bir mermerden

Kum kumu nasıl sever\
Kum saatinin içinde

Belki zamanı sevdik yalnızca\
Eski hayatlarımızdan bugüne yenilenen çığırımızı

Bir çığ gibi döküldü üstümüze\
Sapkın eğilimler

İki avcı kar altında\
Dondu diyecekler

Paul Arthur'u niye vurdu anlıyorum\
Erkek mi dişi mi bu kumru

Bulutların cinsiyetini\
Karıştırıyorum

Büyük adamlar büyük adımlar\
Küçültür mü aşkları yüceltir mi

Bir gün elbet hoş görülecek Puşkin'in gizli güncesi\
Sade'ın yaşadıkları

Gölge ki bir hayvandır\
Dolaşır ahlak denen sıradanlığın üzerinde

Bir tek mısramı bile değişmem mi dedin\
Her uykusuzluğa, her hazza

Ne demiştin:\
"Uyuyor tanrı! Uyuyor aşk!

Uyuyor rüya! Uyuyor mutluluk!\
Uyuyor haz! Ama daha da büyüyor

Gözkapakları acının"

Kırılan camlarıyla baktık gözlerimizin\
Gördüğümüz suskun bir körlük, sağır bir çağ

???\
Kanatlarım fazla geliyor artık bana

Manukyan öldü\
Bütün genelevlere kara bayrak çekildi

Biz biricikliğimizin\
Soylu bayrağını taşıyoruz gizli çekmecelerde\
Unutma\
Denizlerin sesini getirdiğimi sana

Lanetli bir denizci\
Kendi kayığında boğuldu diyecekler

Farz et ki yaşıyorum ve\
Kadıköy'de çay içiyoruz

Ömrüm parçalanmış, yitik yıllar\
Artık kimse yapıştıramaz

Tanrı bizim için yakıştırdığı evreni\
Ters giydirdi ruhlarımıza

Yoksa biz de ölümsüz olacaktık\
Melekler gibi

Ne diyordu gazete haberi\
Ressamlıkla geçinen ve Van Gogh adında biri

Auvers yakınlarında bir tarlada\
Tabancayla vurmuş kendini

Farz et ki yaşıyorum ve\
Kadıköy'de çay içiyoruz

Yılların defterini dürüyoruz belki ama\
Zaman denen şey de bizim defterimizi dürüyor

Doğduğumuz yılı uzatıp duruyoruz işte\
Uzayan uzanan bir çocuğuz ölüme

Ben 1968'i uzatıyorum daha çok\
...

Bir kış günü, İstanbul'da, Beyoğlu'nda\
Elleri cebinde yalnız gezen bir çocuk

Öncesiz ve sonrasız duyumsuyorum\
Kendimi bir tanrı gibi, birer tanrı gibi

Değişmeyen şeyler de var dünyada\
Mum, çakmaktaşı ve kibrit ve tekerlek

Perde ve şemsiye, kadınların peçesi\
Senin gözlerindeki ışık

Aşk, yalnızlık, ölüm\
Ve birer tanrı olan bizler

...\
Değişmiyoruz

Hayatımız parlıyor ve sönüyor yine de bir kibrit alevi gibi\
Biz birbirinde yansıyan gölgeleriz

Ve bir sakız gibi uzuyor şehir\
Bizler o sakıza bulaşmış karıncalar misali

Aynı denize dökülen nehirleriz\
...

İnsanlar ve hayvanlar beni garipsediklerinde\
Kanatlarımı göster onlara

Erimiş mumdan kanatlarımı\
Naif bir şiir belki, doğuştan mumya

Tanrı takmıştı kanatlarını da\
Bir zamanlar bu adama

Ben cahil bir gövde, nafile bir şiir\
Belki mumya

Bu şişman adamlar arasında\
Gittikçe cılızlaşan ruhlarız

Farz et ki yaşıyorum ve\
İstanbul'da, Kadıköy'de çay içiyoruz

"Ben hapishaneden yeni çıkmışım\
Sait'in karaciğeri sancılar içinde"

Rüzgâr, bir kapı durmadan çarpıyor\
Sarıldığım mısraı Nâzım'ın ta çocukluğumda:

"En yalnız dalganın üzerine\
Boş bir konserve kutusu"

Farz et ki yaşıyorum\
Yaşıyoruz
