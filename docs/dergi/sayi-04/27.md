---
title: "ikilem - gökçen göksal"
slug: "ikilem-gokcen.göksal"
tags: ["şiir", "gökçen göksal","sayı:dört"]
---
Sözcüklere asarsın saksı diplerinde yeşeren lanetli vücudunu  
Çıkarıp yeşillik tadına gebe duygularını\
Ahşap binaların cumbalarına peşkeş çekersin

Önemlidir\
Çiğnediğin gölgelerin üzerinde kalan ayak izlerin.

Parmak hesabıyla kanatılır geçmişin izdüşümü.\
Ansızın bahar düşebilir üzerine\
Tüm yabaniliğine rağmen ayaklarının dibinde\
Küçük bir kız çocuğu açabilir.

Ellerin yabancı bir ülkenin renklerinde\
Uysal resimler doğurabilir.

Tanımadığın kokulara yaslanıp\
Uçurtma kuyruklarında dans edebilirsin.

Mahkûm olabilirsin soru işaretlerine\
Aynadaki çizgilere bakarak buruşturup atabilirsin ölümü

Özgürsündür ne de olsa\
Ağaçların özgür olduğu kadar.

![vinç](/img/4.27.jpg)