---
title: "ece ayhan"
slug: "ece.ayhan"
tags: ["biyografi", "ece ayhan","sayı:dört"]
---
![gözlüklü adam](/img/4.35.jpg)

Asıl adı Ece Ayhan Çağlar'dır. 1931
yılında Datça'da (Muğla) doğdu. Ailesinin asıl memleketi ise
Çanakkale'nin Eceabat İlçesi'ne bağlı Yalova Köyü'dür. İlk ve orta
öğrenimini İstanbul'da gördü. 1959 yılında Siyasal Bilgiler
Fakültesi'nden mezun oldu. 1962-1966 yılları arasında Gürün, Alaca ve
Çardak ilçelerinde kaymakamlık yaptı. Sonra İstanbul'da çeşitli
yayınevlerinde redaktörlük ve editörlükle uğraştı, bir süre Türk
Sinematek Derneği'nde çalıştı. Üç yıl süre ile İsviçre'de tedavi gördü.
Dönünce bir süre İstanbul'da ve Bodrum-Gümüşlük'te yaşamını sürdürdü.
Çanakkale'ye yerleşti. 12 Temmuz 2002'de İzmir'de hayata veda etti.\
Kapalı ama gizli olmayan, kuraldışı ama gelenekseli soğurmuş, toplumsal
tarihi ve insanı inanılmaz bir eleştiri cenderesine sokan, dilin
uçlarında dolaşan, ortalamaya ve sıradanlığa teslim olmamayı ilke edinen
ve aykırı biçem taşıyan şiirleri, Ece Ayhan'ı İkinci Yeni akımı içinde
en çok sözü edilen şairlerinden biri yapmıştır.

Not: Biyografide yer alan bilgiler
www.siir.gen.tr (http://www.siir.gen.tr) sitesinden alınmıştır.

YALINAYAK ŞİİRDİR

1\. Biz tüzüklerle çarpışarak büyüdük kardeşim

Emrazı Zühreviye Hastanesi'ne kapatıldı anamız\
Adıyla çalışan ermiş Sirkeci kadınlarındandır

Şeker atar hâlâ mazgallardan Cankurtaran'da\
Acı Bacı'nın acı bilmez uçurtma çocuklarına

Yıl sonu müsamerelerine kimler çıkarılmaz?

2\. Velhasıl onlar vurdu biz büyüdük kardeşim

Babamız dövüldü güllabici odunlarla tımarhanede\
Acaba halk nedir diye düşünür arada işittiği

Dudullu'dan ta Salacak'a koşarak alkışlayalım\
Fazla babalarıyla dondurma yiyen çocukları

Hangi çocukların neye imrenmesi yalınayak şiirdir?

KILIÇ

*[M. Ç.]için*

Ey serseriliğin denizleri! Ey ahtapotları atılmışlar kıyıya mutsuzluğun!
Bir kraliçedir oğlum kanatlarını açmış. Örtünür canfes. Unutur gitgide
yıkılmış babası büyücü. Selanik'te geçirir kışı.\
Gelmiş bir kadınla konuşur. Mısrâyım'den. Yorgunluğu kusursuz bir at
mor. Uyuyakalmış kayalıklarda. Yükselir niçin bilinmez deniz. Ey batık
gemiler! Ey sürgün karaltıları! Ağlayan bir melez ben.\
Anlatılmaz bir kılıçtır kuşanmış taşırım belimde karaduygululuk.

FAYTON

*Erol Gülercan'a*

O sahibinin sesi gramofonlarda çalınan şey\
incecik melankolisiymiş yalnızlığının\
intihar karası bir faytona binmiş geçerken ablam\
caddelerinden ölümler aşkı pera'nın

Esrikmiş herhal bahçe bahçe çiçekleri olan ablam\
çiçeksiz bir çiçekçi dükkânının önünde durmuş\
tüllere sarılmış mor bir karadağ tabancasıyla\
zakkum fotoğrafları varmış cezayir menekşeleri camekânda

Ben ki son üç gecedir intihar etmedim hiç, bilemem\
intihar karası bir faytonun ağışı göğe atlarıyla birlikte\
cezayir menekşelerini seçip satın alışından olabilir mi ablamın
