---
title: "aydınlatan bir kitap: avuçlarımızdaki cennet - vedat kamer"
slug: "aydinlatan.bir.kitap.avuclarimizdaki.cennet-vedat.kamer"
tags: ["eleştiri", "vedat kamer","sayı:dört"]
---
"İlk söz en zor sözdür" diye başlıyor Attilla Erdemli kitabının İlk
Söz'ünde. Yine burada da sözün doğruluğunu ortaya koyuyor.\
Avuçlarımdaki Cennet kitabı beş denemeden oluşuyor. Bu kitaptan
düzyazılar beklemeyin. Karşınıza mısralar biçiminde yazılmış metinler
çıkacak. Denemeler şiir değil ama bu şekilde düşünülmüş. "Anlatıda
güzellik önemlidir" diyen Erdemli'nin asıl kaygısı bilgi'de.

Kitaptaki ilk denemenin adı "Kirlenmek". Bugünü kurtarmaya çalışan
politikaya; bilgi, kültür ve erdem ile gerçekleşmeyen devlete; sporda
hileye, şikeye, dopinge; silahla sağlanan adalete; ün için yapılan
sanata; aydınlatmayan, sorgulamayan felsefeye; aileye, çevreye; kısaca
her pisliğe değinmiş Erdemli. Pislik her yere bulaşmış. Sustukça nasıl
da pisliğe alet olduğumuzu haykırıyor ilerleyen sayfalar.\
"Uygarlık pisliğe karşı yükselir" diyen Attilla Erdemli haklı olarak
pisliğin bizim daha iyisini, daha yetkinini istememizi sağladığını
anlatıyor. Pislikle bu kadar yoğrulmuş bu dünya ile savaşmadaki en büyük
silahı işaret ediyor: Eleştiri.

"Sanı ile Bilgi Arasında" adlı ikinci deneme ise "Dünyada bilmek zorunda
olan tek varlıktır İnsan" diye başlıyor ve "Bilgi olmadan İnsan
olanaksızdır" sonucuna varıyor. Bu dünyada bilgi dediğimiz mükemmelliğe
çoğu zaman ne kadar uzak olduğumuzun farkına vardıkça, eyleme
dökemediğimiz bilginin söndüğünü gördükçe bilgiyi bulmak için
ölçütlerimizi tekrar elden geçirmemiz gerektiğinin altını çiziyor
Erdemli. Bu yaşama sorunu, sanı ile bilgi arasındaki varlığı bir
anlamlandırma denemesi.

"Tarihli Yaşamak" imkânının başlangıcını "Neden?" sorusunda görüyor
Attilla Erdemli; bunun olabilmesini ise dün--bugün--yarın bilincine
bağlıyor. Sonsuza akan süreye eş kabul ediyor tarihi. Bu üçlünün bir
araya gelmediği her an tarihli yaşamaktan ne kadar uzak kaldığımızı
gözler önüne seriyor. Belki de kendisini anlayıp anlamadığımızı
sormakta haklı...

Spor Felsefesi üzerine yaptığı çalışmalar ile adını duyurmuş Erdemli'nin
dördüncü denemesi spor üzerine. Sporu günlük yaşamın üzerinde görüyor.
Spor sözcüğünün tarihsel gelişiminden yola çıkarak "Spor nedir?"
sorusuna cevap arıyor. Spor bir haktır İnsan için. Haklarımızdan nasıl
da kolayca feragat ediyoruz...

Kitaba adını veren beşinci denemede, yaşatılmamış çocuklarla
avucumuzdakilerin nasıl kayıp gittiğinden bahsediyor Erdemli. Her şeyi
bir kuvve olarak insanın içinde görüyor, avuçlarımızdaki cenneti
gösteriyor. Ona sahip çıkmak ancak kendisindeki insanı
bulduracaktır kişiye.

Yazar İlk Söz'de bu kitabın ikinci baskısı yapılırsa birincisiyle aynı
olmayacağına değiniyor; lakin isteği, okuyucunun da artık aynı olmaması,
belki de onun da yazması olsa gerek. Bu kitaba
kayıtsız kalamayacaksınız.
