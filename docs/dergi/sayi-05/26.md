---
title: "çeviri şiir: pablo neruda'nın son şiirleri* - nice damar"
slug: "ceviri.siir.pablo.nerudanin.son.siirleri-nice.damar"
tags: ["şiir", "nice damar-pablo neruda","sayı:beş"]
---

1\.

(H.V.)

Bana referans mektuplarıyla gelen  
bir tanıdıktı o, uzaktan tanıdığım,\
gemideki bir yolcu, yolcuyduk\
aynı gemide, yüzlerden yorgun düşmüş.\
Başımdan savmak istedim onu-olanaksızdı bu.\
Böyle, karar verdim yanlışsız davranmaya:\
ilgisiz görünmektense dost gibi davranabilirdim\
yalnız sıcak kanlı karısı için,\
uzun ve güzel, çiçek açan, ve güzel gözlü!\
Şimdi, bu gezinin acıklı öyküsünde\
anladım yanlış yaptığımı.

Yersizdi gösterdiğim yakınlık.

Onun sefil ruhu düzelmedi\
dostça yaklaşımımla, o gemide,\
daha beter oldu güvensizliği\
kendine güvenmeyenlerin\
kendi gölgeleriyle kavgalarında,\
yaralanmamaları için\
birileri inandırabilirmiş gibi.\
Meğer hiç değişmezmiş onlar

2\.

Güneş doğduktan sonra, neler gereklidir\
günü güçlü tutmak için?\
Öldürücü ışıklar, toprağı boydan boya geçen altın ışıklar,\
dönen ateş böcekleri,\
aydan damlalar, kabarcıklar, atasözleri,\
zamanın geçidi üzerine\
konmuş her şey: hüzünler, varlıklar,\
haklarımız ve sorumluluklar;\
eşit değildir hiçbir şey, gün\
berrak ışığını yiyip bitirirken ve geçerken\
yitirir gücünü.

Saat be saat\
bir çay kaşığı asit düşer gökyüzünden,\
bugün dün olurken,\
yiterken bugünün gündüzü.

3\.

Evet, arkadaşım, şimdi bahçenin saati\
ve saati kavganın, her gün\
akar zaman buraya, çiçeklerden ya da kandan:\
çağımız zorladı bizi, bağladı\
su yaseminine\
ya da karanlık sokaklarda dökülen kana:\
erdem ya da hüzün dağıttı kendini\
soğuk düzlüklerde, yakan korlarda\
ve yok başka çıkar yol:\
bir zamanlar azizlerin çokça dolaştığı\
gökyüzünün yollarını\
şimdi fır dolanıyor holding uzmanları.

Çoktan ortadan kalktı atlar.

Kahramanlar, kurbağa gibi dolanıyor çevremizde\
ve boş yaşamlara öncülük ediyor aynalar\
çünkü her zaman, başka bir yerde şölen var,\
çağrılmadığımız bir yerde\
ve girmek de zor.

Bundan ötürü, bu nerdeyse son çağrı,\
onuncu, coşkulu\
çalışı çanımın:\
bahçeye, arkadaşım, beyaz leylağa,\
elma ağacına, boyun eğmez karanfile,\
portakal ağacının çiçeklenişinin hoş kokusuna,\
ve sonra kavganın gereklerine.

Kırılgandır ülkemiz\
ve çıplak uçlu bıçakların üzerinde\
asılıdır inceden bayrağı.

\* Şairin "Deniz ve Çanlar" adlı kitabından.
