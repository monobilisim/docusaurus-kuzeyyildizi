---
title: "ey hayat! - kemal gündüzalp"
slug: "ey.hayat-kemal.gunduzalp"
tags: ["şiir", "kemal gündüzalp","sayı:beş"]
---

Baran'a

1

Ey hayat,\
ey hayat\
seni seviyorum\
ağlat beni.

Annem yoktu\
babam ağlamadı\
sevgilim yitik\
ben ağladım.

Ayrıldım\
ağlamaklı oldum\
ağlayamadım,\
oturup şiir yazdım\
gözyaşlarıma bulayarak.

Ey hayat, ey hayat\
alacağın olsun!\
Dağıttın yine beni\
yine yalnız kaldım.

Bir kız nasıl öyle bakabilir\
anlamlı, derin\
sessiz suskun\
ama ölesiye bakarak?

Şaşıp kalıyor insan...\
Ayaklarım geri geri gidiyor\
gözlerim arkada\
ben buyum işte\
hep yenilmiş, boynu bükük\
hasretlerin babası.

Eski sözcükleri kullanıyorum artık\
hayat ve hasret gibi\
yaşlanmak gibi bir duygu bu\
belki de ölüm...

Görmek bir umuttur artık\
birlikte yaşamak zor!\
Bunun gibi bir şey mi\
yılların ardında tükettiğim:

Hayat ve hasret...

2

Ey hayat, ey hayat\
beni hiç sevmedin mi?

Kaç ayrılık yaşadım bilmiyorum\
ayrılık hep zordu zaten\
ölüm de...\
öldürümlerde yitikler de.

Su ile gözyaşı arasında ne var\
tuz ve gözyaşı arasında\
gözyaşı ve deniz\
deniz ve tuz\
tuz ve gözyaşı\
tuz kalır...

Şarkılar, gazete haberleri\
hani "az önce" sözleri\
ve yokluk ve yalnızlık.

Ey hayat, ey hayat\
yalnız koydun beni\
hasret koydun,\
terminal masalarında\
çaylara mahkûm ettin beni\
sigaraya\
baş ağrısına.

Ey hayat, ey hayat\
sevince hasret koydun beni.

Haydi kalk\
yolcu yolunda gerek\
ver elini Ankara\
kent ve yabancılaşma\
ve dönüş\
nereye ey hayat?

Yinelenmiş sözdür:\
ölüm beni çağırıyor!

Söyle usta\
duble çay şöyle\
kalkıp gitmenin vaktidir'i\
söyle\
gidemiyorum işte'yi söyle...

3

Ey hayat, ey hayat\
gözün kör olsun\
çok güzelsin ama\
ben yokum seninle birlikte.

Hasretlere kaldım yine\
belki de ölüme.

Ey hayat, ey hayat\
seni seviyorum\
ağlat beni\
alacağın olsun.

Eskişehir, 15 Ekim 1998
