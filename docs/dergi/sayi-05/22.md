---
title: "estereosa ouranon* - mustafa altay sönmez"
slug: "estereosa.ouranon-mustafa.altay.sonmez"
tags: ["şiir", "mustafa altay sönmez","sayı:beş"]
---

Bulutları yok, maviliği, gözleri yok  
öyle sıradan bir gökyüzü uzanıyor her yerlere\
kötü bir şey; yaşlanıp ölmek gibi\
yapılıp, yapılmamış, işte ne varsa ayrık kalmış\
tozlu perdeler, sıkılgan yatak örtüleri\
kumaşlar kumaşlar kumaşlar arasında.

Ben ki, bir terzi değilim, çok düşünürüm\
yani bu ölmelerin sonu gelmeyecek mi diye\
sadece o da değil, bunun pek çok uzantısı var\
yarım bırakmak, bilmemek tümünü ve\
belki bilmeyi istemek.

Böyle düşünürken, dolanmış iplikler ve can sıkıntısıyla\
havanın içindeki havayı alıyorum kendime\
bir gerdanlığa benzeyen tüm molekülleriyle beraber\
ve bir örnek giyindiğim boşluğa bakıyorum\
grotesk rüyaların her biri daha anlamlı oluyor şimdi\
ya da bir böcek geçmişse bir tavan arasından görkemli midesiyle\
artık biliyorum toz yutmaların, boşluğa bakmaların\
aynısını arıyoruz ikimiz de.

\* Göğü sabitleştirdim



![denizkabugu](/img/denizkabugu.jpg)



