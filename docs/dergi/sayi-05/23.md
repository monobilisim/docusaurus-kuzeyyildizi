---
title: "soluk kırmızı diye bir şey yok - ayşegül genç"
slug: "soluk.kirmizi.diye.bir.sey.yok-aysegul.genc"
tags: ["şiir", "ayşegül genç","sayı:beş"]
---

Çocuk düşlerin pembe balon pembe şekerdi\
Pembe gülücüklü dudağın kurdelelerle bir örnek\
Pembe pabuçlarınla pembe bildiğin bir dünyaya yürüdün

Bastığın yerde kahkaha izlerini seçiyorum hâlâ\
Minik, pembe bebek topukları

Pembe\
solduğunu gizlemek için\
dudağına sürdüğün ruj değildi sadece\
Hatırlıyorum

İlk kayıpla yitirdin rengini\
İkinci el renkler akıyordu çabucak\
Solgunluğun sızdı altından\
Ve ilk ihanetinde dünyanın\
Yeniden boyamak bile istemedin.

Direnç, çok sesli bir türküydü\
Cesaret, kardeşe uzatılan el\
Gurur, yakanda kırmızı karanfil.

Kırmızı da yitermiş, öğrendin

Soluk kırmızı diye bir şey yok!
