---
title: "gökyüzüne elveda - özgür macit"
slug: "gokyuzune.elveda-ozgur.macit"
tags: ["şiir", "özgür macit","sayı:beş"]
---

sır tutmasını bilmez bir çocuk gibiyim  
ağzımdan çıkanlar benden çıkmıyor\
bu türkü neden uzun, bu türkü neden bitmez?

beni, benden vuruyor kendime hainliğim\
sen eline kalem al da bembeyaz kâğıdı ez

‹yalan söyle› demiştim, yalan olmalıydı bu\
erguvan ve turkuvaz odada dans ederken\
umutlarım kanatlanıp uçtular bir bir\
yalan kalanların hatıralar olduğu

destekler bırakır, kemik devrilir

gökkuşağından haberler getirmişsin\
ağaçlar ağlamazlar -onlar yağmur damlası\
şafaktan evvel yola koyulmak lazım

seni hissediyorum, şuradaki kitap senin\
senden aldığım kalem tüm bunları yazdığım

hediyem olsun bir ağaç ve bir halat\
yıldızsız yaşayan geceler olacak artık\
gözlerini kaçırma, gözlerime bak\
beni paçavra gibi gökten aşağıya at

lakin hayli zor olacak yıldızları unutmak

dün gece bahçemdeki çardakları öldürdüm\
dostlarım yıldızları özlemesinler diye\
alın da sizin olsun hatıra kalanlar\
alın gökyüzünü gökyüzüne döktüm

hatıralarım gerçek, umutlarda yalan var

sır tutmasını bilmez bir çocuk gibiyim\
bir zakkumun altında biriktirdiğim hatıralar\
derdini benden başka kime söyleyecek

sarhoş değilim ama ben meyhaneyim\
zor olan zemheride hatıraları yenmek



![bahce](/img/bahce.jpg)
