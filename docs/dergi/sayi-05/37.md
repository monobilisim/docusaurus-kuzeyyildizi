---
title: "kuzey yıldızı - alparslan nas"
slug: "kuzey.yildizi-alparslan.nas"
tags: ["anlatı", "alparslan nas","sayı:beş"]
---



![koprualti](/img/kopru.jpg)


En büyük hatam fenersiz esen
fırtınanın ağzıma soktuğu kum taneciklerini yutmamak oldu. Oysa nefretim
gibi boğazımda biriken balgamı da insanların suratına tükürebilirdim.

En büyük aşkım dört duvar arasında kaldığım zamanlardan armağan tükenmez
kalemimdi. Bir de odamın dört bir yanındaki eskilerden kalma bir yığın
mektup --- sana yazdığım ama gönderemediğim.

En büyük umudum kalemimi kâğıda dokundurup öylece mürekkebin bitmesini
beklemekti. Bu sayede kâğıdın aşka geçirgenliğini kanıtlayacaktım. Çünkü
kalem şairin hayallerinden gerçeğe yolculuğunda destek
aldığı bastonudur.

En büyük özelliğim olabildiğince saf hayallerimde ---herkese rağmen---
kendimi yazmaktı. Umutlarıma inadımı, kayaları delen bir incir ağacının
köklerinde saklamıştım. Böylece her umudumu hayallerimden saymayacaktım.

En büyük sırrım ---saklayamadığım--- seni sevdiğimi düşündüğümden emin
olup olmadığımdı. Ne var ki toprağın kokusu ve demirin tadı beni
şüphelerimden arındırdı.

En büyük korkum sana yeniden âşık olmaktı. Ama geç fark ettim yalnız
kendimi sevdiğimi.

Ve şimdi İsa'nın olmadığı bir çarmıh bulmak için yola koyuluyorum...
