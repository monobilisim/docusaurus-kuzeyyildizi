---
title: "beyitler - osman serhat erkekli"
slug: "beyitler-osman.serhat.erkekli"
tags: ["şiir", "osman serhat erkekli","sayı:beş"]
---

**LIII**

Her aşk bir şifre midir  
Tanrısallığın kilidinde

**LVIII**

Saatimin ileri gittiğini yeni fark ettim\
Ben geri kalıyorum

**LXIII**

Bu evren, Tanrı'nın\
Aşka tuttuğu bir lamba olabilir

**LXIV**

Kanımız şarabımızdır bizim\
Ölüm bağbozumu, rind olan herkese

**LXVIII**

Tanrı, kumruyu yalnız olarak düşünemiyorum\
Ama beni düşünmüş demek ki...

**LXX**

Çocuksu bir gerçek\
Hiçbir rayın, hiçbir trenin sonsuz olmadığı...

**LXXVI**

Sorması şairden\
Cevaplaması Tanrı'dan bazı sözleri

**LXXX**

Yüreğindeki şiir\
Kâğıtsız kalsa ne fark eder

**LXXXII**

Dumanın atan kalbinde\
Ateşten eser yok

**LXXXIII**

Gaga\
Hep sert şeyler mi ister?

**LXXXVIII**

Büyük yağmurları özleyen\
Üzgün gözyaşı - -

**XCII**

Ne temiz gerçektir, külün\
Lekesinin yine kül olduğu

**XCIII**

...\
Yeryüzünün göklerle yarışamadığı

**XCIV**

Rüyalar kurtarır bizi\
Uykunun boşluğuna düşmekten

**CV**

Bir gün biter bu kâğıt\
Bu kalem öksüz kalır

**CVI**

Ah o alevlenmiş yıllar\
Şimdi külü yazmam hoş görülmeli

**CXIV**

Tanrı'nın bağı... Ruhum bir şarap benim\
Kendimle sarhoş; kimi zaman da deliriyorum

**CXXIV**

Kalem gagalıyor kâğıdı\
Ve "kafes"i yazıyor; kafes tek gerçek!
