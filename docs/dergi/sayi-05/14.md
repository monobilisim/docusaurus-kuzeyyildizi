---
title: "maço - murat sayım"
slug: "maco-murat.sayim"
tags: ["öykü", "murat sayım","sayı:beş"]
---


Evin içinde herkes bir köşede oturuyordu. Arada sırada göz göze
geliyorlar ama hiç konuşmuyorlardı. Suratları bembeyaz kesilmişti.
Televizyonda ancak kendini güldürebilen komedyenler sıradan skeçlerinden
bir tanesini oynuyorlardı. Ne Yeliz, ne Hakan, ne de anneleri Yeşim
televizyon seyretmiyorlardı.

Akşam olmaktaydı. Kuşlar yuvalarına gitmeye başlamıştı. Boğazında balgam
olduğu belli olan bir imam akşam ezanını okumaya çalışıyordu. Hâlâ evde
ışıkları açmamışlardı. İnsanın koltuktan kalkmak istemeyeceği bir ruh
haline bürünmüşlerdi; yalnız onlar değil, evdeki eşyalar da öyleydi.
Hepsi ölmüş gibiydi. Her şey bir yana, salonun kapısı anlatılmaya
değerdi. Orta boyda bir kapı, yağlı boya ile beyaza boyanmış. Kapının
dış cephesindeki tokmak sanki eski çağlardan kalmaydı. Oyuk oyuk oyulmuş
ve pirinçten yapılmıştı. Aralarında kirler birikmişti. Kapının iç
cephesinde ise kapı kolu yoktu. Bir zamanlar kırılmış mı, çalınmış mı?
Hiç bilmiyorum.

Hakan camın kenarında oturmuş yoldan geçenleri seyrediyordu. Ablası
Yeliz kanepeye uzanmış tavana bakıyor, anneleri Yeşim yere bağdaş kurup
oturmuş neredeyse hiçbir şey yapmıyordu. Hakan birden kısık bir sesle
"Geldi" dedi. Yeliz yavaşça kalktı ve kapıya doğru yöneldi. Babaları
zile basmadan Yeliz kapıyı açtı. Babaları ağır adımlarla içeri girdi.
Kaşları alnının ortasında birleşmişti. Kahverengi gözleri buruşmuş,
cildinin iki tane çukuruna konmuş gibiydiler. Saçları hâlâ kapkaraydı,
yalnız ortası biraz kelleşmişti. Kulaklarının ve burnunun içi kıllarla
doluydu. Koltuk altından gelen koku aurası haline gelmişti. Hepsi
dudaklarını hafifçe oynatarak "Hoş geldin" dedi ve o da aynı tepkimeyle
"Hoş bulduk" dedi. Üstünde kol uçları eskimiş mavi bir gömlek, düğüm
yeri buruşmuş bir kravat ve fermuarı hiçbir zaman tam kapanamayan bir
pantolon vardı.

Sofra kuruluydu, masaya oturdu. Azıcık atıştırdıktan sonra sofradan
kalktı ve her zamanki koltuğuna oturdu. Kimse ona bakmıyordu ama hepsi
onu izliyordu. Kulağındaki pisliği serçe parmağıyla temizledikten sonra,
cebinden sigarasını çıkarttı. Önündeki sehpada kül tabağı yoktu, tam
istemeye yeltenirken Yeliz önüne bir kül tabağı koyuverdi. Haliyle,
babasının aurasına girdi. Yalnızca koltuk altı kokusu değil, buram buram
içki de kokuyordu.

Pembe gökyüzü şimdi kararmış, kaskatı kesilmiş öylece duruyordu. Kuşlar
çoktan yuvalarına vardılar. Hakan kalkıp ışığı açtı, eline uzaktan
kumandayı alıp televizyonun kanallarını değiştirmeye başladı ve bir
haber programında durdu. O sırada annesi kalkıp kocasına dönüp "Çay
koyayım mı?" diye sordu. O da "Olur" diye cevap verdi. Yeşim mutfağa
giderken, Hakan da babasına alçak bir sesle onu kırmayacak biçimde "Yine
içki mi içtin baba?" diye sordu. Babası sigara dumanını yavaş yavaş
üflerken birden hızlıca üfledi. "Arkadaşla birkaç bardak tokuşturduk"
diye yanıtladı. Akabinde derin bir nefes daha çekti sigarasından ve "Ne
bu suratınızdan düşen bin parça be! Gelir gelmez adamın asabını
bozuyorsunuz, zaten işte sinirlerim tepeme çıkıyor," sesi gittikçe
yükseliyordu, "bir de sizin suratınızı çekemem" diye kükredi. Mutfaktan
Yeşim'i çağırdı: "Yeşim gel buraya." Yeşim geldi. "Bunlara hep sen akıl
veriyorsun," dişlerini sıka sıka konuşuyordu. Ayağa kalktı, sanki
saldırıya hazırlanacak gibi bir ayağını öne attı. Yeşim de "Ben kimseye
akıl vermiyorum" diye tersledi. Babanın suratı kıpkırmızı kesilmiş,
burnundan soluyordu. Tekrar oturdu. Bir yere saldırmalıydı, yoksa
rahatlaması imkânsızdı. Sehpaya sağlam bir yumruk attı ve tekrar kalktı.
Yeşim'e yöneldi, elini havaya kaldırdı, tam Yeşim'e vuracakken Hakan
elini tuttu ve itti. Sonra sehpanın üstündeki sigarasını alıp "Allah
sizin cezanızı versin" dedi ve çıktı. Yeliz olanları seyrederken
gözlerinden ağır ağır yaşlar akıyordu.

Bu tür hadiseler bu evde hemen hemen her gün yaşanırdı. Onun için burada
olanlardan fazla bahsetmenin bir anlamı yok. Biraz da babalarının
dışarıdaki hayatına bakalım.

Sinirli bir biçimde evden çıktıktan sonra, soluğu meyhanede aldı. Her
zaman uğradığı bu meyhanede mutlaka bir arkadaşına rastlardı. Nitekim
öyle de oldu. İki arkadaş bir masaya oturdular, içkiler de ısmarlandı,
kadehler tokuşturuldu, futboldan, politikadan, kadınlardan sonra tekrar
futboldan bahsettiler.

Gece olmuştu. Meyhanede tek tük insan kalmıştı. Kalktılar, hesabı
ödediler, evlerine doğru yola koyuldular. Arkadaşı onu evine davet etti.
Arkadaşında kimsenin olmadığını biliyordu. Onu kıramadı. Beraber
arkadaşının evine gittiler. Uzunca sohbet ettiler.
Yıllardır arkadaştılar.

Onlar sohbetlerine devam etsinler, ben de size neden arkadaşının evinde
kimsenin olmadığını söyleyeyim. Arkadaşı Halil evliydi. O da iki çocuk
sahibiydi. Ancak ne var ki, karısı beyin kanaması geçirdi ve öldü.
Çocukları onu terk etti. Karısının ölümünden uzun yıllar sorumlu
tutuldu. Sonra açılan davalar feshedildi. Dava dava koşmak herhalde onu
yormuş olacak ki saçları bir gecede ağarmış.

Neyse artık geri dönelim. Halil "İyi akşamlar" dedi. (Size Halil'in kısa
geçmişini anlatana kadar, evde olanları kaçırmışız.) Halillerden
ayrılmış evinin yolunu tuttu. Eve vardığında kimse yoktu. Kapıyı açtı ve
masanın üzerindeki notu okudu: "Biz annemlerdeyiz. Yeşim" Artık evde tek
başınaydı, o her zaman oturduğu koltuğa değil, üç kişilik kanepeye
oturdu. Biraz dinlenmek için kestirdi. Gözleri ağır ağır kapanıyordu ama
uyumasına izin vermedi. Kalktı, üzerindekileri çıkarttı, kirliliğe
koydu. Pijamasını giydikten sonra sızdı.

Sabah oldu ve sabah ezanını okuyan hocanın sesiyle uyandı, yataktan
kalktı, giyindi. Saçlarını taradı. Gece geç saatlerde Hakan, Yeşim ve
Yeliz gelmişlerdi. Onları uyandırmadan aynaya yakınlaştı ama Hakan onu
takip ediyordu, kendine iyicene baktı. Tam evden çıkacakken Hakan kalktı
ve "Baba, atletindeki beyaz saç kimin?" dedi. Göz göze geldiler ve
kapıyı çekip gitti.



![sigara](/img/sigara.jpg)

