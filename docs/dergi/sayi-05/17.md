---
title: "bende hüzün şeker nasıl öyle - osman erkan"
slug: "bende.huzun.seker.nasil.oyle-osman.erkan"
tags: ["şiir", "osman erkan","sayı:beş"]
---

bende hüzün şeker nasıl öyle - osman erkan
Ben oldum olası bulut falına inanırım\
Bende hüzün şeker nasıl öyle

Ben oldum olası\
Sumru yüreği;\
Ham bir yıldızın sütdişlerinde,\
Güneş köpüğü dudaklarına susarım.

Ben oldum olası\
Kaç sanrı kaç ölüm eder zamanın\
Dipsuyunda;\
Deniz,\
Üstüme üstüme gelir gözlerinde.\
Koşarken sana kalbim, ceylan nasıl öyle

Ben oldum olası\
Her gece\
Karnı burnunda bir martıyla\
Yitik bir şairin\
Sarımor;\
Tütün telvesi dudaklarında,\
Kanlı izmaritlerini içerim tutkuların.

Ben oldum olası\
Mevsimler; kuyruksuz akrep sözcüklerle kuşatılır.\
Saatler; iğin göbeğini geren darağacımdır.

Ben oldum olası\
Seyhan kıyısında,\
Antika acılar alır, acılar satarım gökyüzüne.\
Bende hüzün şeker nasıl öyle
