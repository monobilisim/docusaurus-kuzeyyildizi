---
title: "söyleşi: oruç aruoba"
slug: "soylesi.oruc.aruoba"
tags: ["söyleşi", "vedat kamer-zafer yalçınpınar-oruç aruoba","sayı:beş"]
---


**Kuzey Yıldızı:** Toplumumuz genellikle
felsefeyi yadsıyan, ona dudak büken bir tutum içinde, felsefe ile
delilik arasında bağlantılar kuruluyor. Sizce bu neden kaynaklanıyor?
Gerçekten de felsefe ile delilik arasında bir yakınlık var mıdır?\
**Oruç Aruoba:** Türkçe'de «deli saçması» diye birşey vardır ---
gerçekten de felsefi düşünceler, uzaktan bakınca, deli saçması gibi
gözükür. Toplum, sağlıklı, aklı başında bireyler topluluğuysa, bunun
içinde felsefeyle uğraşmak, gönüllü olarak tımarhaneye girmek gibi
birşeydir. Öte yandan, felsefe yapmak, insan beynini hiç de alışık
olmadığı bir yönde pek fazla zorlar; bu yüzden, bir noktada sigortası
atabilir beynin. Felsefe tarihinde sahiden çıldırmış epey düşünür
vardır; zihinsel bunalım geçirmemiş düşünür ise yok gibidir.

**KY:** Sizce felsefenin günümüzdeki yeri nedir?\
**OA:** Felsefenin hiçbir ‹gün'de ‹yer'i yoktur --- yersizdir
felsefe. İşlevi ne olmalıdır, anlamında soruyorsan; insanların
kafalarını karıştırmak. Ama bu hep böyleydi; bizim ‹gün'ümüzün bir
özelliği değil; çünkü insanlar ---hani şu sağlıklı toplum--- hep yeniden
kendine sahte düzenlilikler kurar; felsefenin işi de bu düzenlere çomak
sokmaktır --- koyunu sürüden çıkmağa ayartmak...

**KY:** Türkiye'deki felsefe bölümlerinin eğitimini nasıl
buluyorsunuz? Bu bağlamda felsefe okumak isteyen birine ne gibi
tavsiyelerde bulunabilirsiniz?\
**OA:** «Eti nasıl buldunuz?» diye soran garsona müşterinin
verdiği yanıttaki gibi: «Patateslerin arasında zorlukla»... Türkiye'de
felsefe hocaları hep bir ‹dışarlıklı› akımının ‹Türkiye acentesi›
oldular, yani felsefeyi ‹ithal› ettiler. ‹İthal felsefe› felsefe
değildir. Tabiî ki ‹etkilenme› denen şey vardır; ama, felsefe tarihi
okumaları ancak kendi düşünceleriniz için hareket noktaları oluyorsa bir
işe yarar --- ya da, kendi düşündüğümüz birşeyler varsa, kendinize yakın
düşünürler bulursanız; yoksa, birilerinin kötü bir kopyası olarak
kalırsınız. --- Felsefe okumak isteyene bulunabileceğim tek tavsiye,
kendisi, okumak... Yıllar önce, bir öğrencim doktora yapmak için
yurtdışına gidiyordu; bana, ne yapmasını tavsiye ettiğimi sordu. Şöyle
birşey dedim: «Git, kendine yakın bulduğun bir filozof bul, seç, onu
ıcığına - cıcığına varasıya oku, anla, öğren; sonra da, unut.»

**KY:** Özgür Üniversite'de «Marx ile Nietzsche» adında bir
ders vermiş olduğunuzu duyduk. Bize biraz bu dersten bahseder misiniz?
Özgür Üniversite gibi oluşumlar hakkında görüşleriniz nelerdir?\
**OA:** Marx ile Nietzsche, aynı yıllarda, ama biribirinden
habersiz, çok benzer sorunlarla uğraşmış ve biribirlerini birçok
bakımdan tamamlayan görüşler geliştirmişlerdir; oysa, son yüzyılda, çok
ayrı, hatta karşıt akımlar içine sokuldular, akrabalıkları gözardı
edildi. Bu yakınlığı anlatmaya çalıştım, o derste.\
Özgür Üniversite (daha önce Bilar) gibi girişimleri önemli buluyorum;
çünkü 12 Eylül'den sonra Türkiye'de üniversiteler YÖK
Tapu-Kadastro Kâtipliklerine dönüştürüldü. Gençlerin ufuklarını açmak;
bağımsız düşünmeyi aşılamak da, böylesine özel girişimlere kaldı.

**KY:** Türkçeyi felsefe dili olarak nasıl görüyorsunuz?\
**OA:** Türkçe olağanüstü bir dildir --- barındırdığı
olanakları daha yeni yeni anlayıp kavrayabiliyoruz. Türkiye üzerine
yaptığım bir konuşmada «esnek çelik» eğretilemesini kullanmıştım.
Felsefe açısından da, gizilgüç olarak, son derece zengin bir dildir;
ama, bu açıdan, pek az işlenmiş, düşünce dilegetirme olanaklarının pek
azı gerçekleştirilmiştir.

**KY:** Felsefi düşüncelerinizi edebi ortama aktarmak için
kullandığınız özel bir yöntem var mı? Kitaplarınızda edebiyat ve
felsefenin yeri, ağırlığı nedir? Edebiyat-felsefe ilişkisine nasıl
bakıyorsunuz?\
**OA:** Öyle bir yöntemim yok, çünkü öyle bir ‹aktarma› işi
yapmıyorum. Yalnızca, felsefe ile şiir arasında bir
‹kimsenin-olmayan-bölge› vardır --- o bölgeye önem veriyorum ve orada
‹barınmak› istiyorum; ama bunu herzaman beceremiyorum. Bunun ‹yöntem'i
---ille de bir ‹yöntem'im olsun istiyorsan--- verimli bir eğretileme
bulup işlemektir.

**KY:** Ne zamandan beri yazıyorsunuz? Kitaplarınızın yazılma
sürecinden bahsedebilir misiniz?\
**OA:** Yazma konusunda ‹tarihleyebileceğim› ilk çabam Orta
II yılıma geri gider. Sonradan, üniversiteye kadar, daha çok
bir okur ---edebiyat, özellikle de şiir okuru--- oldum. Felsefeyle
---hocam İoanna Kuçuradi ve Nietzsche aracılığıyla--- tanıştıktan sonra
yazdıklarım akademik nitelikte oldu. 1973'te başlayarak yazar olma
yoluna ---ürkek adımlarla--- girmeğe başladım. 1979 bir dönüm
noktasıdır; 1981'de de becerebileceğimi düşünmeye başladım. 1983'de
akademisyenliği terk ettim. 1986 da ikinci dönüm noktasıdır --- sonra
yazdım...\
Başlangıçta amacım hiçbirzaman ‹kitap› yazmak olmadı. Birşeyleri
anlamağa çalışmak; eğri okuduğunu gördüğüm birşeylerin doğrusunu bulmağa
çalışmak; birşeyi tam olarak olarak dile getirmeğe çalışmak --- yazma
çabam buna benzer şeyler oldu. Sonradan, yazdıklarım, kendileri bir
bütün hâline geldiler ve bana bir ‹kitap› olduklarını bildirdiler --- o
zaman, ‹kitaplaştırdım› ben de onları... Yani, ben kitap yazmadım:
kitaplarım kendilerini yazdırdılar.


![üçadam](/img/ucadam.jpg)


**KY:** Kitaplarınızla okura vermek  
istediğiniz bir şey var mı? Varsa nedir? Bu bağlamda okurlarınızdan
beklentileriniz nelerdir? Neden Oruç Aruoba okuyoruz?\              

**OA:** «Vermek istediğim» birşey yok --- ama, tabiî ki,
«veriyorum» --- yayınladığıma göre... Pek fazla ‹beklenti› beslememeğe
çalışıyorum --- Nietzsche ve Wittgenstein gibi, «başkaları gelse de daha
uzağa uçsa»; «başkaları gelse de daha iyisini yapsa», gibi ‹dilek'ler
tabiî ki güçlü, ama bunların nasıl aldatıcı olabileceğini de biliyorum.
Hele ‹hayran-okur› sahibi olmak, çekilir bir düşünce değil. Yıllardır
umduğum birşey var, ama hiç olmadı --- birisinin çıkıp, «Neler
saçmalıyorsun hemşeri» diye başlayıp, yayınladıklarımın köküne kibrit
suyu sıkması... «Neden Oruç Aruoba okuduğunuz» beni nebze kadar
ilgilendirmiyor --- her seferinde binlerce parça olarak çoğaltılıp
kimlerin benimle neler yaptığını bilmediğim biryerlere gitmek ise
sonuçlarını düşünmek bile istemediğim birşey. Üstünde «Oruç Aruoba»
yazılı kaç tane nesnenin nerelerde, kimlerin elinde olduğunu düşünmeğe
çalıştığımda, üzerime ürperti geliyor. «Peki, niye hâlâ gönderiyorum
onları?» diye sorarsan --- ne yapayım; birşeyler bitiyor, yenilerine
başlarken de eskilerini ‹sistemimin dışına çıkarma'm gerekiyor.

**KY:** Metis Felsefe'den çıkan kitaplarınızda yazdıklarınızın
ne kadarı özel, ne kadarı genel?\
**OA:** Hepsi tümüyle özel ve hepsi tümüyle genel...
Yazdıklarım, belirli durumlarda belirli şeyler üzerine düşünerek
yazılmıştır; ama, yazılırken, benim ‹özne'm dışarıda tutulmuştur.
Örneğin , ile'de tırnak içinde verilen sözlerin hepsi gerçek kişilerce
gerçek durumlarda söylenmiş sözlerdir; ama, metinde geçen «ben» ve «sen»
birer gerçek kişi değildir, çizilen gelişme de, o biçimiyle, kurmacadır.

**KY:** Çengelköy Defteri'nde şu sözler geçiyor: « ‹Yalnızlık
ömür boyu'diyor, gerzek bir şarkıcı --- ‹delice kıskansam seni›!... ‹Hep
yalnızlık var sonunda ---›» Bunu açıklar mısınız? Oruç Aruoba ne
dinler?\
**OA:** Yazdıklarımı açıklamak gibi bir kötü huy edinmedim.
---Müzik anlamında soruyorsan, sahicilik taşıyan herşeyi dinlerim ---
Mozart'ı da Jethro Tull'ı da...

**KY:** Özlem'in karşıtı nedir?\
**OA:** Bilmem --- karşıtlıklarla düşünmek çok sınırlı
durumlarda işe yarar. Örneğin «kavuşmak»la özlem ortadan kalkmaz. Kaldı
ki özlem zaten kendisi bir karşıtlık içerir: orada olmayan bir
kişiye yöneliktir.

**KY:** Modern Türk şiirini ve bunda haikunun yerini nasıl
buluyorsunuz?\
**OA:** Cumhuriyet dönemi şiiri, üç kuşak içinde, olağanüstü
bir zenginliğe ulaşmıştır; Türkçesi herhangi bir ‹evrensel› şiir diliyle
karşılaştırılabilir düzeydedir. Bugünlerde yazmağa başlayan dördüncü
kuşağın elinde tam anlamıyla bir hazine var.\
Haiku'nun uluslararası bir ‹janr› haline gelmesi --- daha doğrusu,
Japonca'dan başka dillerde de yazılır olması --- çok yeni bir şeydir.
Ama, örneğin Orhan Veli'nin geliştirdiği kara mizahlı şiirde önemli
etkisi olmuş, anlaşılan --- kendisi de en az iki tane haiku yazmış.
Necatigil'de de, Edip Cansever'de de, haiku havası vardır. Zaten Türkçe,
kısa ve derin yazmaya çok elverişli bir dildir --- Nâzım'ı düşün:

Gelsene dedi bana\
Kalsana dedi bana\
Gülsene dedi bana\
Ölsene dedi bana

Geldim\
Kaldım\
Güldüm\
Öldüm

**KY:** Usta - çırak ilişkisinin önemi nedir?\
**OA:** Kant «Felsefe öğretilemez, ama felsefe yapma
öğretilebilir» der. Bu anlamda, felsefe tarihinde bütün düşünürlerin bir
ustası olmuştur --- canlı ya da ölü... Felsefe yapma ---şiir yazma
gibi--- öğrenilmesi gereken birşeydir; ‹kendiliğinden› olmaz. Bu yüzden
kişinin önce çırak olması gerekir; sonradan, becerebilirse, kalfa, sonra
da, gücü yeterse, usta...

**KY:** Oruç Aruoba'nın arka bahçesinde neler var?\
**OA:** Bir Asma, bir İncir, bir de Malta Eriği var: Asma,
yıllardır bakım görmediğinden, bolca yaprak veriyor, ama çok az üzüm
verdi; İncir, büyük bir dalı yıkıldığı için, öleyazdı ve epey meyve
verdi, ama, yazsonu, yağmur yağınca, çatlayan meyveleri sineklendi;
Malta Eriği ise, İncir'in yıkılan dalının gölgesinde kalınca, hiç
çiçeklenmedi bile --- belki Kasım'da, İncir'in yaprakları dökülünce...
