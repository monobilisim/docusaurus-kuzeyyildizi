---
title: "dörtlükler - osman serhat erkekli"
slug: "dortlukler-osman.serhat.erkekli"
tags: ["şiir", "osman serhat erkekli","sayı:sekiz"]
---

I

Şunu anladım; dudakların\
Elleri ayakları var\
Dudakların dudakları var\
Öpüşen

II

Kedi\
Bütün gün\
Yeni yüzyılı bekledi\
Ben yorgundum

III

Yıllarca deniz şiirleri yazdım\
Kara dedi ki: Ey şair\
Deniz annense ben babanım\
Beni niye unutuyorsun

IV

Gecenin bu ilerlemiş saatinde\
Yalnızlık sadece ama sadece kendi şarkısını mı söyler?\
Gece bitecektir bir gün ama\
Yalnızlığın adımları bitmeyecektir

V

Yeryüzü bozar dengeleri\
Ruhlar eşittir oysa\
Ne yazık ki biz bu --meleklerden adi-- gökyüzünü de\
Başımızın üstünde taşıyoruz

VI

Ne kadar aşağı\
Çekmek istese de toprak\
Ruh denen ışık kelebeği\
Uçucudur

VII

Ölüm geliyor göstere göstere\
Hemen fark ediyorsunuz; gördünüz!\
Hayat diyor ki: Ben çok şey gösterdim ama\
Bana kördünüz

VIII

Bir çizgi -- uzanamıyorum Tanrı'ya\
Tanrı'dan başlasa da\
İşte sonsuzluk bu\
Ruhların kolayca kat ettiği mesafe, mesafesizlik ya da

IX

Dağlar bir sorudur ovalara\
Dünya bir sorudur yıldızlara\
Kadın bir sorudur yalnızlığıma\
Şiir bir cevap mı değil mi bütün bunlara

X

Dut ağacı diyor ki\
Bir kış şiiri yazsam\
Yaya kalırdı şairler\
Ve serçelerle yapraklar anlardı beni

XI

Kocaman kocaman yazsam da\
Bu şiiri kendi küçük duvarıma\
Bir gün elbet anlaşılacak\
Tek şairin Tanrı olduğu

XII

Gözyaşlarımı gözlerinde görmek istiyorum\
Alkışlayın hüznümüzü\
O'nun gözlerinde benim yaşlarım\
O'nun yaşlarında benim gözlerim

XIII

Bir karaböceğe rastlayacaksın diyor içimdeki ses\
Rastlamıyorum; belki böcek oynuyor benimle\
Ama biliyorum\
Ne Tanrı Doğa'yı aldatıyor ne de Doğa Tanrı'yı

XIV

Dünya bir portakal gibi yanıp tutuşunca\
Ben bir yağmur gibi seni beklerim\
Dünya bir ölüm gibi bitip tükenince\
Ben yeni bir dünya gibi seni beklerim

XV

Gölgem parçalanıyor\
Rüyam parçalanıyor aslında\
Demek ki ışığım parçalanıyor\
Senin yüzünden senin yüzünden senin yüzünden

XVI

Bu seslerin içinde başka sesler var\
Bu renklerin içinde başka renkler\
Bu ışıkların içinde başka ışıklar\
Galiba keşfedilmemiş gerçek bu
