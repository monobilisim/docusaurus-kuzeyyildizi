---
title: "mümkün olabildiğince romantik bir aşk şiiri - serkan ışın"
slug: "mumkun.olabildigince.romantik.bir.ask.siiri-serkan.isin"
tags: ["şiir", "serkan ışın","sayı:sekiz"]
---

oradan geliyordum\
kumpaslarla teyellenmişti yol başları\
mengenelerle falan kesiliyordu kavşak\
ara sıra güneş çokça ay\
kimi zaman zifiri dört bucak

--kaçmam kurtulmam için hepsi--

apartman odalarında ve annemin\
pek sevdiği tuhaf basamaklarla\
boğuşuyordum ellerim dudaklarım\
bacak aram böbreklerim alçıyla sıvalı\
elbette virajlar paslanmıştı\
elbette heyelan mıntıkasına girmek\
yasaktı\
ve elbette\
durup dinlenmek...



![etiketlikadin](/img/etiketlikadin.jpg)

ben sadece köşelere yazgılı bir piyade\
/cam kenarlarına/\
boynum\
pencere hizasının az altında\
kafam bir kurşuna mutlak sevdalı\
parmaklarımda tuhaf tüfeğim\
celladım için tetikte beklemekteyim\
son model bir araba sesi sonra\
bir motor kimi zaman bazı tekneler\
kulak kesildim kente

sesin hakkında ince teoremlere sahibim\
yüzün birkaç eskizde bulunabilir\
şimdi açsam resimli aşklar atlasını\
yorganlar arasında bir Venüs\
fırçalarımın acemice tosladığı\
ve bu tuhaf fiil...

daha da uzatmak için kesiyoruz enlemleri\
birbirine bağlamak için\
sırt sırta verip uzaklaşsak da\
macellan bir anda yüz yüze kalacağız\
köşeler kavşaklar kumpaslar peşimiz sıra\
vuslatımızın ipinde baş aşağı

güneşin önünde bıraktım gövdeni\
karnını tavaf ediyordu dudağım\
öptükçe büyüyordu\
büyüdükçe kararıyordu

an geldi atmosfere vurdu başın\
an geldi güneş minicik

gölgende gecelerce kaldım\
gece; tenin kokun sıcaklığın\
taptığım güneş

gece; gölgenin coğrafyası\
tırnaklarımla paftaladığım\
gece; saçlarından ördüğüm kafes\
sonra kumpaslar\
sonra mengene

ve yıllarca ayıramadım\
aydınlık mıydı saç tellerin arasında girişim yapan\
bu zifiri topraktaki parlak çizgiler\
yoksa yüzün müydü\
yıldızlar umurumda değil\
yoktu yön duygum\
hem bütün yönler de sendin\
bu yüzden kaçmak geçmiyordu aklımdan\
aklım kımıltısız\


![garipmaskeler](/img/garipmaskeler.jpg)

anladım ki\
bazı özlü sözlerde\
ve o pek sevdiğin kitapların\
en cıvık yerlerinde\
baş ya da yan\
karakterin ağzından çıkan\
«cehennem»\
benim ağzımda dolanıyordu\
olay örgüsü tamamen saçlarındandı

gece sadece bir metafordu\
kafiyesiz adının yerine kullandığım\
gece sadece bir anafordu\
kirlerinin tepesinden sallandırdığım\
yüzyıllarca dönendi durdu kirli gövdende\
ve anladım ki; tek bir yarık\
kalıyordu bembeyaz ancak\
pembe kavruk kenarlarından\
içeri değil dışarı kaçacağım

oradan geliyordum\
aydınlığa açılan\
kumpaslarla teyellenmiş\
kadınlığından

5.11.2002
