---
title: "ikincil ruhla pisuar buluşmaları - II - özge dirik"
slug: "ikincil.ruhla.pisuar.bulusmalari-II-ozge.dirik"
tags: ["anlatı", "özge dirik","sayı:sekiz"]
---

Hayatıma sevimli bir parantez edasında girip, bordrolarıma tüneyen
kadınları da sevdim. İşte aşk bu; havada attığınız parendeler kadar suya
nasıl girdiğiniz de önemli.

Aldatmak ve ihanet etmek fiillerinin ayrımında yaşadım, sonunda anladım;
aldatmak birinci tekil hali bu boşaltan muslukların kazandığı havuzda.
Siz sırtınızı dönünce aldatmanın üçüncü tekil haliyle
anılıyorsunuz, ihanetle.

Müzikle aramda hiç bir samimiyet olmadı, ki üzerlerine en güzel şiir
kreasyonlarını geçirip podyuma çıkan notalarla farkı yoktu mankenlerin.

Hayvanlarla iyi anlaştığımı, onların en ince felsefelerinin farkında
olduğumu iddia ediyorum. Kadınlarla yaptığım tüm kavgalarda karşıma
geçip kuyruğunu yakalamaya çalışan, erkeklerle olan tartışmalarımda ise
patisiyle gözlerini kapatan bir kediye sahibim aynı zamanda. Hem beni
sadece zenginliğim dolayısıyla tercih eden kaloriferböceği ve karınca
gibi hayvanlardan da koruyor. Buna rağmen ölünce, onu kuyruğundan
tuttuğum gibi, şu kancalarını geçirdikten sonra kırk beş derecelik
açıyla çöpleri yukarıya çekip, içeride öğüten ve çıkan pislikleri de
kıyılarındaki delikten çaktırmadan akıtıp, çöp öğütümüne kesin çözüm
olan kamyonların birine atacağımı biliyor. Biliyor ama cehennemi bilip
inançlı görünen her mümin gibi ibadet etmeye devam ediyor bana.

Yoksullukla çok erken tanıştım. Üç kardeş bir yorganı boylamasına
paylaşırdık eskiden. Kendileri için yorganın yakılmadığını gören
pirelerimiz oldu çokça. İkna edemiyorduk, hepsi yastıktan aşağıya
atlayarak intihara teşebbüs ediyordu. Rutubeti de bilirim, asılmanıza üç
gün kala âşık olmak gibi bir şeydir, uyumanıza hep üç dakika vardır ve
vücudunuzdaki tüylerin hepsi asi birer termometre olmuş ve cıvanız dibe
vurmuştur. O zamanlar bilseniz, alkolik Fahrenheit'ın krizleri sonucu
termometrenin içindeki alkolü içip, karısının korkusundan o aleti cıva
ile çalıştırabildiğini, ne anası kalırdı, ne de bacısı onun. Ama çok
yoksullar şunu da bilirler, rutubetli evde bayat ekmek sorunu olmaz hiç,
kabarık sıvalar doğal bir duvar kâğıdı görüntüsü verirler. Yoksulluk da
böyle bir şeydir işte; kahvede hesap ödememek için kafanız çatlar
kâğıtları, taşları saymaktan. Kaleminiz bitmesin, kalemtıraşta striptize
yeltenmesin diye tırnaklarınızı uzatır, onlarla yazarsınız. Hem sizi
herkes gitar çalıyor diye bilir. Yoksulluk eğlencelidir, ‹bungee
jumping› gibi, tek farkı vardır, sizi hayata bağlayan ip salı
pazarındandır genelde, güvenemezsiniz. Ya da babanızın kazağı sökülmüş,
aynı iple üç kardeşe birer kazak örülmüştür. Bu da fark etmez bu sefer
de içten donarsınız babanızın arkasından bakıp. Derken, gözlerinizin
kızardığını fark eden anneniz hep soğandan ağlar, böylece siz de
mahsusçuktan yaşamayı öğreniverirsiniz.



![oturanbacak](/img/oturanbacak.jpg)
