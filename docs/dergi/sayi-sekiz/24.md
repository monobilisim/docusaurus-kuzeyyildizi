---
title: "bahar şarkıları - arzu çur"
slug: "bahar.sarkilari-arzu.cur"
tags: ["şiir", "arzu çur","sayı:sekiz"]
---

**1. Âşık Kadının Bahar Şarkısı**

Şiir yazmak için iyi bir gün\
sigara nazikçe duman salıyor\
ben ısınmış bir taş gibi\
halimden memnun\
kök salıyorum bulunduğum yere

Dışarıdan gelen çocuk sesleri\
bakkalda takılan yeniyetme delikanlıların\
taze gülüşlerine karışırken\
sevgilim uyuyor\
duruyor tepede güneş

Sıcak bir bahar bu gelen, renginden belli\
belli kuşların kanadına konan ışıktan\
balonlardan, uçurtmalardan\
kızların kısalan eteklerinden belli\
erkeklerin çapkın bakışlarından

Ne iyi ettin de geldin canım bahar\
gözlerimiz donmuştu, kalbimiz felçli\
sevgimiz bile üşümüştü kışın amansız soğuğundan

Hadi gel kon uykumuza, bekleyişimizin üstüne\
balkonlarımıza, çamaşırlarımızın üstüne\
evsizlerin umuduna kon, güvercinlerin yuvalarına

Aç çocukların ekmeğine akıt yumuşaklığını\
sertliğini sevgilime ve bu şiire sakla.

**2. Kahveci Çırağının Bahar Şarkısı**

Hayranım tavrına, edasına, hallerine\
Şu bizim bıçkın mahalleye bile\
Saygısızca giriyor bu kostak bahar\
Şu cakasına bakın hele\
Bakın şu kendinden emin yürüyüşüne\
Belli, pasaport göstermeye niyeti yok kimselere

Hoş izin isteseydi bile\
«Ne demek» derdik,\
«Lafı mı olur» derdik,\
Kalkar, hürmet gösterirdik bu güzel abimize

Yeri hazırdır zaten\
Kimin haddine düşmüş kahvede\
Oturmak baharın sandalyesine?



![leylek](/img/leylek.jpg)

