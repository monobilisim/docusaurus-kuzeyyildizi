---
title: "söyleşi: salih aydemir"
slug: "soylesi.salih.aydemir"
tags: ["söyleşi", "vedat kamer-salih aydemir","sayı:sekiz"]
---



![oturanadam](/img/oturanadam.jpg)


**Kuzey Yıldızı:** «(h)içlenmeler»
adlı ilk kitabınızın kapağında «at last I've found it» yazıyor. Salih
Aydemir'in ya da ‹ben'in bu iç yolculuktaki izlekleri nelerdir? En
sonunda neyi buldunuz? Ben olmayı nasıl öğreneceğiz? İnsanın direnç
noktasını oluşturan şiir, ben'i koruyup, acıma gösteriyor mu? Neden?\
**Salih Aydemir:** sonunda buldum\
                                       ve unuttum...

«sence ben herhalde bir bilmeceyim.\
için rahat etsin: tanrı da bence öyle»\
--- yanılmıyorsam kleist'in sözleriydi bunlar.

‹ben'i kovalayan şey, yine ben'in kanında dolaşıyor. içimdeki düşman
‹ben'in, yani ilk ben'in ta kendisi. bu yüzden bulduklarımızı unutmak
zorundayız. çünkü ben'in yıkımı için gereklidir bu. ben üstü bir zorlama
korkunç bir eziyet sonrası öteki'ye yapılan yolculuktur. ve bu yolculuk
kaçınılmazdır. şairin, genel anlamda da sanatçının yaptığı bu yolculuğun
bir tek hedefi ve amacı vardır. öteki'ye ulaştıktan sonra ben'e
dönebilmek. çünkü şair öteki ben'e ulaşan-ulaşmaya çalışan bir tutku
insanıdır. öteki'dir... aslında ona hep sadık kalan... konuşma dilinin
yetersizliği karşısında ruhumuzu tasvir edebilecek imgelerin
arayışındayız. ilkel ben'in sığlığı karşısında öteki ben'in derinlikleri
daha çekicidir. bu çekicilik şairi dehşet bir şekilde sarar, ağır ve
tutuk bir dilden kurtulmasını sağlar. o yüzden ‹ben› ile düşüp kalkmak
her zaman tehlikelidir şair için.

ben'ler arası yolculuk... insan bu yolculuğa çıkmadan, kendisindeki
uyuşmazlığı, kendisindeki etki ve tepkiyi bir şeylere dönüştüremez.\
ben'in iç yolculuktaki izlekleri; yola çıkmak, yolda olmaktır.
çıktığınız ve olduğunuz yer hep bir ben'dir aslında. başka zamanlar,
mekânlar içinde yaptığınız her yolculuk size umduğunuzdan daha değişik
ve farklı izlekler taşıtır... ben'ler arası ilişki biçimlerinden doğan
ilginç ve tehlikeli güdüler ve düşüncelerle parlayıp sönersiniz. zaman
çoğu kez berrak ve yalıtkan değildir... kendinizi sevdiğiniz sürece
kendinizden nefret etmeyi de öğrenmelisiniz. bu karşıtlığın sizde
bıraktığı en önemli şey, yaşama gücünüzü artırmasıdır. yaşama gücünden
kastettiğim şey ise elbette yazma gücünüzdür. o yüzden yazmak, ben'in
iblisi olan öteki ile var olma tebaasıdır.\
en sonunda ben'in iblisi olan öteki'ye nasıl gidileceğini buldum. çünkü
öteki'nin cehennemi karşıma çıktı. bundan hoşlanmayan, zevk almayan bir
şair olabileceğini düşünemiyorum. buna ben ile öteki arasındaki bir
disiplin de diyebiliriz. ruhun müzikal atmosferinde bulduğunuz ne varsa
size bir ayrıcalık sunar. buna sözcüklerin, imgelerin, dizelerin
tutkusuna sahip bir melankoli de diyebiliriz.\
öteki'nin girdabında un ufak olan ben'in şiirini yazmak... bu yüzden
«ben» olmayı öğrenmek yerine, «ben» kalmak, zehirli ateşlerin sanrısıyla
yazmaya devam etmek yeterlidir benim için.\
o yüzdendir ki insanın direnç noktasını oluşturan hiçlik, şiirle
korunup, şiirle yıkılabiliyor. hayat planlarımızın yıkılıp gitmesi
gibi... savaşların en güzeli olan ölümle yaşamayı becerebilenler,
şairlerdir.\
nesnelerin ardındaki sırrı sözcüklerine taşıyarak yakalayan şairlerden
yanayım. bu soruyu yine, kleist'in sözü ile bitireyim.

«her darbeye katlanmalı insan\
tanrı kimi yakalamışsa, derim ki, o batmalı.»

**KY:** Başka ve sonrasındaki öteki'ye yönelimlerde bir sonuç
mu şiir, ya da günah çıkarmada bir araç mı? Metinde durmadan çoğalan
soruları şiir ile mi cevaplayacaksınız, ya da cevaplıyorsunuz? Şiirin
kaynağı nedir?\
**SA:** «hayattan en büyük tadı almanın başka adı: tehlikeli
yaşamak» -- nietzsche

şiir, hiçbir durumda sonuç olmadığı gibi günah çıkarma aracı da
değildir. şair günahı sonsuz bir noktaya çıkarır ama günah çıkarmaz.
şiir, bu yüzden zamana karşı günah işlemediğini kabul ettirir şairine.
ilkel ben her zaman için bir sonuç yaratır. zaten bu noktada kalanların
yazdıklarının şiir olmadığını da anlarsınız. şair, çıkmış ve çıkacak
sonuçların yıkımı için savaşır. bu anlamda kendisinde ve hayatta
durmadan çoğalttığı soruları şiirle cevaplar. kendisi olarak ve kendisi
kalmayı isteyerek öteki'nin içine dalar.\
şiirin kaynağıdır bu; öteki'nin içine dalmak...

**KY:** Gittikçe yozlaşan bir değerler yumağının içinde yitiyor
insanlık ve siz öteki'ye ulaşmak adına bir iç savaş geçirdiniz. Ben,
başka, öteki... hangisi yazma edimini yönetiyor? Bu yalnızlıklar ve
acılar içinde kim kimin kanıyla beslendi, kim öldü, aşk iksirini kim
içti?\
**SA:** «ben» ve «başka» öteki için bir blöf; icat ettiğimiz
sıkıntı doğaya ait. bu yüzden genetik ihanetler çağında yaşıyor olmamız
bir başka sıkıntı. çünkü zaman oyunun kurallarını koyar; ölümcül sorular
ve mezardan çıkmış cevapların peşinden gideriz. tanrıların elinde olan
cehennem yok olmak üzereydi ve şairler tanrılardan cehennemi çalmak için
savaştılar. çünkü şairler için öteki, bıkmadan ben'e dönmektir.\
yazma edimini başlatan «ben» yazma edimini yöneten öteki'ye dönüştükçe
yalnızlıklar ve acılar üretiyor. buna sözcüklerin titreşim ayarı da
diyebiliriz. zevkin sismografisi sözcüklerin tınısında saklıdır. ince
bir ürperti zalimce çıkar ve dize bu hallerin zemini olarak girer şiire.
bu zeminde kanın, acının, yalnızlığın, korkunun, üşümenin, ağlamanın,
kalmanın, gitmenin, unutmanın, susmanın kokusu vardır. inkâr edemezsiniz
bunu. çünkü bunlar birbirleriyle beslenirler, çoğalır ve ölürler. şair,
bu doğa olaylarını duyumsayarak tanık olur bunlara. çoğu zaman tanıklığı
yetmez, sanık da olur. pencerenin ardından bakan şair, bir süre sonra
dayanamaz ve gördüklerinin içine dalar. yaz siyahından içinde kanayan
yaranın kırmızısına kadar yalnızlık ve acıyı kurar.\
aşkın iksirini şairler içer...

«sen susuyorsun ve sabrediyorsun\
çünkü onlar seni anlamıyorlar» -- hölderlin

**KY:** Düş ve gerçeklik arasındaki ben'in duruşunu sorgularken
kullandığınız şiir ve müziğin diğer sanatlardan farkı nedir? Şiirsiz
insanı büyücü olarak nitelendiriyorsunuz, neden?\
**SA:** şair, gerçeğe alışık değildir ama gölgesi gibi onu hep
izler. izledikçe düş'lenir. alışık olmadığımız gerçek bizi bir şekilde
düş'ün kollarına atar. içimizde kurduğumuz hayat (düş) aslında gerçeğin
dolaylı sunumudur. zamanın takıldığı mekânın yaratıldığı yerde şairi
görürsünüz. ben buna düş diyorum, siz gerçek diyebilirsiniz. çünkü
eninde sonunda bir sırrı açıklamış olursunuz yazarak. bu «ben» dediğimiz
sırrın ta kendisidir. düş ve gerçek arasında yaşanan med-cezir. kökten
bir değişime uğrayabileceğiniz gibi kökten bir durulma da
yaşayabilirsiniz. gerçek «ben»dir, öteki gerçeğin içindeki düştür. bu
med-cezirde müziğinizi dinler ve şiirinizi yazarsınız. şiirin sözcüğü
müziğin notasıdır. müziği diğer sanat dallarından ayırmamın nedeni de
budur. kimileri buna katılamayabilir, hatta başka sanat dalları arasında
da bu tür benzerlikler bulunabilir. bu, bir anlamda iyidir. çünkü bir
zenginliğin göstergesidir. kimileri şiir-resim der, şiir-roman der,
şiir-sinema der... elbette bu sanat dallarıyla da şiirin bağı söz konusu
ama benim için şiir-müzik ana dayanak.\
çünkü dünyanın geçmişinden kalan ilk mirasın şiir-müzik olduğunu
düşünüyorum. şairi, yüzyıllar öncesinde büyücüye benzetip lanetlediler.
gerçi günümüzde de hâlâ lanetlenmeye devam ediliyor. bunu yapanların
aslında büyücü olduklarını ve asıl onların lanetlenmesi gerektiğini
düşündüğüm için, şiirsiz insan büyücüdür, diyorum. ki bu lanetliler
eninde sonunda biz şairlerin sözcüklerini, dizelerini, şiirlerini
kullanıyorlar. yani;

«kötünün parçası olan iyi\
kötüden daha kötü»

**KY:** Özlem, ben'i
parçalarken öyle bilinmezlik ile parçalıyor ki, sen'e yabancılaşıp
yitiyor. «Kendimizdeki başkalarını yaşadıkça özgürleşiyoruz» derken
yitirişlerimizi nereye dahil ediyorsunuz? Hayatınızı özetleyen şiirle
zamansızlığa ulaşabiliyor muyuz?\
**SA:** özlem, edebi dönüşün bir parçası. dönüş için «ben»in
parçalanması... gelecekteki «şimdi»yi yakalamanın derdi. kendimizle
oynarken hep bir eksikliği duyumsarız. kuşkunun arzusu karşısında yasal
olan her şeye «şimdi»yi katarak bir tuzak kurarız. çünkü şair,
«şimdi»nin zamana sunduğu buyruğun geçmişi ve geleceği ile yaşar.
sonuçta dönüşün de bir yasası var; ama bu yasa edebi yasanın sınırları
içerisindedir. alaylı, ironik ve imgesel bir yolla tabii ki...
kendimizdeki başkalarını yaşamak ve özgürleşmekten kastım bu... çünkü
burada kazandığımız ya da yitirdiğimiz her şeyi şiire dahil ederek
yaşıyoruz. geçmişin boşluğuna, geleceğin aynasına bakarak hayatımızı
özetlemeye çalışıyoruz. işte bu ânlarda zamana karşı zamansızlığı
savunmuş oluyoruz. ışığın görünür haldeyken görünmeyen haline geldiğinde
inceliğin kaydettiği o âna takılıyorsunuz. amaç her şeyi zamanın dışına
çıkarmak değil mi; imgenin kaydettiği zamansızlıkla dönmüyor mu şair?
eski bir efsaneyi canlandırmak, şairlerin işidir... sözcüklerin yaşını
başını aldığı çağımızda şair olmanın zorluğunu bir düşünün...

**KY:** Bireye indirgenmiş «öteki» kavramı Türkçe şiirde ne
kadar, nasıl irdelenmiştir? Şiirinizin kaynakları nelerdir?\
**SA:** bireye indirgenmiş «öteki»nin türkçe yazılan şiirde
irdelendiğini düşünmüyorum. gülten akın, ahmet erhan yetmişli yılların
sonu ve seksenli yıllarda bu sözcüğü şiirlerinde kullanan
şairlerimizdir. bu sözcüğü en çok gülten akın kullanmıştır şiirlerinde.
bunu çok anlamlı buluyorum. ancak burada kullanılan «öteki» sözcüğü
sosyolojik anlamda içselleştirilmiştir. imge düzeyinde kullanılmamıştır.
öteki'nin imgesel düzeye taşınmasının öteki-siz şiir ‹derdi› ile
tartışılmaya ya da her şeyden önce düşünülmeye çalışıldığını söylemek
yanlış olmaz. ama felsefi anlamda daha önce tartışıldığını biliyoruz.
bunu şiirde tartışmak, düşünmek bizim için önemliydi. öteki-siz'in şiir
‹derdi›, «öteki» imgesiydi.\
biz dergi olarak yola çıktığımızda şairlerimizde şu kanı hâkimdi: öteki
konusu felsefecilerin işi, bırakın onlar tartışsın, bizim işimiz değil.
ya da öteki, dinsel mistisizm alanına girer, tehlikelidir gibi
yaklaşımlar da vardı. bu yaklaşımlar bizi şaşırttı. ama şiirin imgesi
olan «öteki»yi şiirde düşünmek için yolumuza devam ettik. 17. sayımıza
geldiğimizde inadımızın doğruluğuna bir kez daha inandık. «öteki»
imgesini hep birlikte düşünmeye başladık çünkü. şiirimin kaynağını
soruyorsunuz. ikinci soruda şiirin kaynağı nedir sorusuna verdiğim
yanıtla aynıdır. şiirimin kaynağı, doğal olarak şiirin kaynağıdır.

**KY:** Şiirsel denemeler olarak tanımladığınız «(h)içlenmeler»
adlı eserinizde bambaşka bir yazın türüyle, ifade biçimiyle
karşılaşıyoruz. (h)içlenmeler'in yapısındaki inceliklerden ve
deneylerden bahseder misiniz?\
**SA:** (h)içlenmeler adlı kitabım, bambaşka bir yazın türü
değil... şiir sanatı içinde kullanılan türlerden bir tanesi... ifade
biçiminden bahsedebiliriz bu arada... ben, bu kitapta, şiirin
olanaklarının zorlanması gerektiğini savundum. çünkü şiir, biçim olarak
bir kalıba sokulamaz. bu şiirin doğasına aykırı çünkü. kitabın türüne
«şiirsel denemeler» dedim. indirgemeci ve statükocu bazı yazar ve
şairler, deneme eşit değildir şiir, diyerek eleştirdiler. yani deneme
ile şiirin zıt şeyler olduğunu yazdılar. diyelim ki öyle, peki şiire bu
anlamda deneme'dir diyemeyecek miyiz? yazın türü olan denemeden
bahsetmiyorum. şiirsel denemeler'den kastım da bu olmadı zaten. dünya
şiirinde bu türde yazılmış birçok eser var. ama okunmuyor. türün ne
olduğu değil, türün şiir olup olmadığı önemlidir.\
shakespeare'in sonelerini alın... lautréamont'un düzyazı şiirleri, hatta
mehmet rauf'un siyah inciler'i, baudelaire, rimbaud... örnekleri
çoğaltabiliriz. «şiirsel denemeler» deyişimin nedenleri kitabın
içerisinde açıklanıyor. sorular üzerine kurulmuş bir akışın yanıtlarıyla
(kimi zaman) devam ediyor.\
biçim olarak da 6/6/1 dir. kendiliğinden oluşan bir biçimdi bu.
sorularla «ben»i parçalamaktı yaptığım. çünkü sonunda öteki'ye
ulaşmak istiyordum...

«önemli olan sonsuz canlılıktır\
sonsuz hayat değil.»

şiir için de geçerli bu.

**KY:** (h)içlenmeler'deki her bölüm tek cümlelik bir
aforizmayla sonuçlanıyor. Değişik sahnelerin ve yoğun imgelem zincirinin
ulaştığı bu sonuç aforizmalarını göz önüne aldığımızda (h)içlenmeler'in
felsefi deyişler bütünü olduğundan söz edebilir miyiz?\
**SA:** şiirsel deyişler diyebiliriz. yaşamdan bize kalanların
ifade edilmesi. çünkü hayata taşıdığımız arzular sözcük sözcük damlar
zincirlerimizin üzerine... şairin hilesidir bu; hayata sızar ve orada
kalır; yazdıkları sonuçta paslı zincirin içindedir. ve hep şunu
tekrarlar: hayata rağmen şiir...\
şiire sığınmaktan başka çarem yok çünkü.

**KY:** İlk kitabınızda Leo adında bir karakterle
karşılaşıyoruz. Leo'yu monoloğun sınırında bir denge noktası olarak
kullandığınız içsel bir karakter olarak düşünebilir miyiz?\
**SA:** dante'nin vergilius'u neyse benim için de
(h)içlenmeler'deki leo, o. aralarındaki fark vergilius adında bir şairin
yaşamış olduğudur.

**KY:** öteki-siz dergisi ocak 2001'de «şiir bir dünya
görüşüdür» diyerek çıktı yola. Tavrı ile, günümüz edebiyat
dergiciliğinde, en dikkat çeken dergilerden. Gerek dosya konuları ile,
gerekse de «ben ve dil» üzerine yaptığı radikal denemeler ile «dert»
oldunuz. Derya Önder ile kaptanlığını yaptığınız öteki-siz'in ilkeleri
nelerdir, ne tür güçlükler çektiniz? Şair Salih Aydemir ve dergici Salih
Aydemir bir çelişki oluşturdu mu sizde?\
**SA:** şu âna kadar sorularınıza verdiğim cevaplar, bunları da
içeriyor zaten. bir ‹derdi'miz var, şiir ‹derdi›. kalemin ucunu açmak
yeterli değil, bu kalemin ölümü olur. düşün ve düşlerin de o
körelen/daralan ve kırılan yerlerini sivriltmeliyiz. bu ben'in öteki ile
yeniden yaşamasıdır. böyle baktık çıkarken ve öteki'yle çıktık yola,
yoldayız hâlâ. dertler hiç biter mi?\
şair salih aydemir ve dergici salih aydemir elbette bir çatışmanın
sonucu. öteki-siz'de de benzerlerimizle buluşmayı değil çatışmayı
önemsiyoruz zaten. şairlik ve dergicilik hem birbirini tamamlayan hem de
birbiriyle çatışan durumlardır. bir şair için bundan daha iyi ve anlamlı
bir savaş gösterebilir misiniz?



![merichanimidusunenadam](/img/merichanimidusunenadam.jpg)


**KY:** Meriç Hanım
gerçekte kim-kimler/ne-nelere denk düşüyor? Bunun nasıllığını s/im/ge
çerçevesinde açıklar mısınız? Şiirinizde kullandığınız sözcükler
arasında birçok şair için «şirin» olmayan sözcükler de var. Şiiriniz
nasıl okunmalı?\
**SA:** meriç hanım, aslında bir diş ağrısıdır. ağrıya, acıya
ve sessizliğe denk düşüyor. bunun nasıllığını s/im/ge çerçevesinde
açıklayamam. çünkü sır çözülür. bunu ben sizden istesem? meriç hanım'ı
s/im/ge çerçevesinde açıklar mısınız?\
şiirimde kullandığım sözcükler arasında birçok «şirin» olmayan sözcükler
mi var? nelermiş acaba? merak ettim, örnek verseydiniz keşke... şair,
şairi rahatsız etmeden duramaz ki...\
şiirim nasıl mı okunmalı, elbette şiir gibi...

**KY:** Şiirlerinizde hemen hemen her ay için bir imge
kullanıyorsunuz. Zamanı böylesine yeniden tanımlama ihtiyacınız neden
kaynaklanıyor? Şairin içindeki çocuk hangi zamanda yaşlanıyor?\
**SA:** zamanı yeniden tanımlamak bir oyun benim için... bundan
zevk alıyorum acı çektiğim kadar. arı bir kalıntının bakışımı... sorun
zamanın parçası olmama sorunu. eklenmek istemiyorum; her şeyi parça
parça edip, sonra kendime yeni şeyler önermeliyim. parçanın tutkunuyum.
dildeki şiddeti bu yüzden seviyorum. ve bu yüzden içimdeki çocuğu
yaşlandırdıkça yazıyorum. yazarak yaşlandırdığım çocuk, şiirim
bittiğinde ilk haline geri dönüyor. ben buna dilden kopuşun şiddeti
diyorum.\
içimdeki çocuğun açtığı boşlukta açılan kat kat sayfalar... sayfalar
boyunca ıssızlık...\
ölmekte olduğunu itiraf eden kaç şair var?

**KY:** Dergilerde yer alan Meriç Hanım şiir serisi, ocak
2002'de, yine aynı adla kitaplaştı. Lesbia, Aşk Kışlasından Mektuplar,
Mösyö Albert gibi şiir serileriniz de var, henüz toplu bir şekilde
göremediğimiz. Yakında bir kitap var mı, projeleriniz nelerdir?\
**SA:** elbette var... bunu da başka zamanlara bırakalım.
