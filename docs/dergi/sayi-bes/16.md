---
title: "namlu uçları - tekin gönenç"
slug: "namlu.uclari-tekin.gonenc"
tags: ["şiir", "tekin gönenç","sayı:beş"]
---
sonra gittin sen\
kendi acılarına dilsiz

yarısı küskün bahçelerde güldüğünün\
yarısı sürgünlerde

ışıklar içinde binlerce ada\
kulaç kulaç sokulurken denizlerine doğru\
aldırmadın gittin

yaralı dağlara gömdün yanılgılarını da\
tek bir kurşunla yanı başında vurulan\
o can arkadaşın gibi

şimdi açılan her mektubunda\
sonu gelmez postal sesleri\
ve yırtık asker türküleri

sen de öğrendin sonunda\
açlığımız da bizim\
umulmadık namluların ucundadır\
tokluğumuz kadar
