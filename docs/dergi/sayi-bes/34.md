---
title: "tezer - gökçe polatoğlu"
slug: "tezer-gokce.polatoglu"
tags: ["anlatı", "gökçe polatoğlu-tezer özlü","sayı:beş"]
---

bu yazıyı yazmak çok zor olacak biliyorsun. bütün kitaplarını yüzüncü
kez okumam, gökyüzüne ve o kelebeğe bakarak mutlu gezintiler yapmam
gerekecek. harfler bile değişiyor. araya senden cümleler serpiştirmem
gerekecek. ama bütün bunlar için yeterince vaktim yok artık. artık
defterimin kapağını bile açamıyorum. senin onca şeyi bir arada nasıl
yaptığına şaşırıyorum.

oysa aynı yerlere gidecektik. belki aynı fincandan kahve içip, aynı
şeyleri düşünecektik insanlara bakarken. cafe piatti! tepeler vardı. her
şey hazırdı. yalnız başıma. her zaman yalnız. gidecektim. zaman
hepimizi yiyor.

seni tanımak... tezer özlü'yü tanımak... ölüme daha yakın bir kıyıda
oturup gelen geçene gülümseyerek bakmak.

*«Ölüm düşüncesi izliyor beni. Gece gündüz kendimi öldürmeyi
düşünüyorum. Bunun belli bir nedeni yok. Yaşansa da olur, yaşanmasa da.
Bir kaygı yalnız. Beni, kendimi öldürmeyi denemeye iten bir kaygı.»*

«Bu sevgiyi nasıl rahatlıkla uğurluyorsam, yaşamı da o denli rahat, o
denli güzel uğurlamalı. Sevgilerimi doyumla devretmeliyim.»

18 şubat 1986, tezer özlü zürih'te meme kanserinden öldü. 10 eylül
1942'de simav'da doğmuştu. 18 şubat, 1986 senesinde salı gününe denk
geliyordu. sarı salı. hastanede hans peter marti'ye «gitme, yalnız
bırakma beni» demiş. yalnız ölmüş o hastanede. hep yalnız. avusturya
liseliler ilan vermiş gazeteye. sürekli küfrettiği okul sahip çıkmış
ölüsüne, ne komik! bebek camisinde namazı kılınmış. hâlâ bir cenaze
namazı görmedim en azından. gördüğüm ilk mezar onun mezarı. her zaman
gittiğim mezar. gidip de şaşırdığım. kim bıraktı o çiçeği?

*«Ailemizde bir gelenek var. Ölülerimizi gömdükten sonra, mezarlarını
yaptırmıyoruz. Hiçbirimiz de mezarlığa uğramıyoruz. Ölüm kesin bir sınır
olmadığı için mi?»*

bir kafede oturuyorum. öyle garip bir duygu ki. mezarlığın duvarından
ayrılamıyorum. ölüler duyar mı söylediklerimi? ben konuşamam ki! ölüler
okur mu yazdıklarımı? senin için yazıyorum. sen benim hayatımsın. yavaş
yavaş olgunlaşan ama hep çocuk kalan bir genç kızın hayatı.

*«Çoğu kez insan yaşamı, yaşanmış coşkuların anısı ile de geçer. Ama
yaşamın bazı kesitlerinde bu coşku gece ve gündüz somut olarak kavrar
benliğimizi. Bir şarkıyla. Bir resimle. Uzayan bir bulvarla. Sevilen,
teni okşanan bir insanla. Yaprakları hışırdayan bir ağaçla.»*

avusturya lisesi, ardından liseyi bırakış, sonra istanbul erkek lisesi,
dışarıdan bitirme sınavları... bu bilgiler önemli mi? bilmiyorum.
hayatını bilebilmek için gerekli-gereksiz bütün kaynakları zorladım bir
zaman. mezarının paftasını bile yazabilirim buraya.

artık buralarda yaşayamam. dünya kupası. tam yirmi sene sonra aynı
gürültüyü yaşamak. seni yazmak. ne kadar zor. duvarlara bakarken.
dostlar arasında. bazen içimde iki kişinin yaşadığını fark ediyorum.
yazarken bambaşka oluveren ve aslında çok acı çeken bir yanımla, her
şeye kahkahalarla gülen diğer yarım. kâğıtlar ortaya çıkıveriyor.
defterler. romantik amerikan filmleri.

aşk vardı bir zamanlar. senin için de, benim için de. masmavi gökyüzü ve
o göğe doğru büyüyen ağaçlar vardı. aşk yine var. belki ağaçlar da var
ama ben göremiyorum. çok büyümüş olabilirler. korkuyorum. dışarı
adımımı atamıyorum.

*«Doyum içinde ayrılacağını sandığım bu yaşamdan, zaman zaman
algılıyorsun ki, hiç de doyumla ayrılamayacaksın. Hiç yaşanmamış gibi.
Doymak mümkün mü.»*

tezer özlü: olmak istediğim veya belki de olurken karşılaştığım kadın.
bana hiçbir şey için geç kalmadığımı gösteren kadın. üzerine beş yüz kez
yazıp da bir kez bile anlatmayı beceremediğim kadın.

*«Çünkü sinir hastalığı da bulaşıcı bir şey. Hem öyle mikrop almakla
değil, bir insanın umutsuzluğunu derinden algılamakla bile geçebilir.»*

olmadığını biliyorum. hiçbir şeyi istediğim gibi anlatamadığımı,
kâğıttaki sözcüklerin kafamda olduğu gibi olmadığını. ama deniyorum.
senin gibi. sırf insanlar şahit olsun diye yazıyorum. benim şahit
olduğum gibi sana. ve bana rağmen, utanmadan «çok saçma» diyenlere,
senin gibi haykırıyorum: karışmayın işime!

*«Yazarken, öykü anlatacak değilsin. Çevre öykü dolu. Her insanın her
günü öykülerle dolu. Çevreyi tanımlamak da istemiyorum. Boş, taş örgüsü,
gri beton bir duvar bile tanımlamalarla dolu. İnsan beyninin küçük bir
kıpırdanışı yeter.»*

seni seviyorum.

