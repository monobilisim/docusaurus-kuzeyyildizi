---
title: "sevdadır - betül dünder"
slug: "sevdadır-betul-dunder"
tags: ["şiir","betül dünder","sayı:altı"]
---

söylesene Mirva  
bu benim göğsümü çiğ yumurta renginde  
boyayan nedir  
göğsümde ura benzeyen şey

göğsün değil asıl gözlerindeki  
dediğin de nedir

söylesene Mirva  
senin sesinin sarısında saklamayı becerebilmiş  
taze gelin utangaçlığı da  
söylesene kuzum nedir

minarelerle dolu bu kente  
balık ekmek teknelerine  
boyacı çocukların ellerindeki kara lekelere  
işsizler kahvesindeki umutsuzluğa  
bunca karışmamızın nedeni nedir

yağmur sonrası kuytuda kalan ot  
lodosta hüzün  
her aşkta yalnızlık varsa  
sus Mirva sus  
sessizliğimizi dinleyelim  
gidilecek kaç yolumuz kaldıysa  
bugün de erteleyelim

istasyona gelecek trenleri bekleriz  
sabahçı kahvelerinde tezgâh arkası  
yine çay demleriz  
sabahı ederiz  
yüzün biraz daha orman kaçkını olur o saat  
saçın sakalına karışır iki tren arası  
ben o zaman da severim seni

Mirva benimle kal  
ne zordur sabahı yalnız beklemek

ay ışığına seviler katanım  
bedenime ter, ellerime dem katanım  
a benim yüreğime dert katanım  
Mirva  
ölürüm de bunları diyemem sana  
göğsümdeki değil gözlerimdeki  
sevdadır

