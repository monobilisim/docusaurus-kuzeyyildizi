---
title: "zaman"
slug: "zaman"
tags: ["anlatı","deneme","şiir","vedat kamer","zafer yalçınpınar","fatih özcan","özgün ulusoy","özge dirik","arzu çur","sedat demirkaya","kadir sönmez","turgut çetin","gökçen göksal","mehmet köz","sayı:altı"]
---

**bir gün / Sedat Demirkaya**

gün batmadan atlar baharı sırtlar  
üç günlük ömrünün uykularını taşır eylüle  
ne yağmurlar ıslatır beni ne rüzgâr savurur  
istemem sarı yaprakların geniz yakan hüznünü  
zaman akar avuçlarımdan  
tüketir ayrılıkların ömrünü

**Korkak Düşler / Zafer Yalçınpınar**

Sessizlik... Seyirciler yok. Kaybolmuşlar. Nereye gittiler? Kaçmış
olmalılar. Arkamda ufak tıkırtılar duyuyorum. Işık! Bir ışık görüyorum.
Yavaş yavaş bana doğru yaklaşan güçsüz bir ışık... Bir mum ışığı...
Yaşlı bir adam. Cüppeli. Korkuyorum... Kaçmak istiyorum. Her yerde
görünmez engeller var. Kaçamıyorum. Yaşlı adam iyice yaklaştı. Kalbim
daha hızlı çarpmaya başlıyor. Artık yaşlı adamla aramızda bir metre
kaldı. Gözlerine bakıyorum. Korkutucu değiller. Rahatlıyorum. Birden
kendimi güvende hissediyorum. Yaşlı olmasına rağmen gür bir sesle
konuşuyor:
\- Oyun bitti. Seni almaya geldim.  
\- Sen kimsin?  
\- Ölüm...  
\- Ölüm mü? Olamaz!  
\- Niye?  
\- Daha zamanım var sanıyordum...  
\- Zamanın geldi... Yanlış hesaplamışsın.  
\- Nasıl olur? Yaşamı anlayamadan, yaşlanamadan...  
\- Yaşam dediğin beni beklerken harcadığın zamandır.  
\- Fakat... Sanatım... Yazılarım... Daha yapmam gereken birçok şey var.  
\- Her şey zaman geçirmek içindir. Evrendeki her şey ve tüm uğraşılar
benim varlığımı unutturmak içindir.  
\- Peki şimdi ne olacak?  
\- Gerçek ve kalıcı bir şey olacak...  
\- Nedir o?  
\- Sonrasızlık...  
\- Sonrasızlık mı?  

**Zamana Emanet / Mehmet Koz**

Henüz kış bitmemişti ve dışarıda yağmur yağıyordu. Dışarıda... Biz
içeride miydik ki? Bir evde değildik... Sahi, arabadaydık. Bu senin
araban, beyaz renk, değiştirmişsin. Arabanın park halinde olması da
seyir halinde olması da zamanın geçmesini engelleyemiyordu. Mesela bir
ara seyir halindeydik ve evet, zaman arabadan da hızlı gidiyordu.

Ellerin bende değil direksiyonda, gözlerin o an bana değil yola
bakıyordu. Tabii, araba sürüyorsun, benimle konuşurken böyle olman
gerekir; ilgini bana vermeden, bana bakmadan konuşarak. Fakat ilginçtir,
sanki her buluşmamızda, konuşmamızda sen sanki araba sürüyorsun gibi
kalmış aklımda. Nitekim o gece de öyleydi; (araba) sürüyordun.

Neyse...

Araba durdu. (Zaman aynı, gidiyordu.) Benim inme vaktim, ayrılma vaktim
gelmişti. Pardon, ayrılma vaktin. Her zaman ayrılan sendin, unutmuşum bu
göğsünü kabartan küçük ve ağır meseleyi. Veda öpücüğünü yanaklarımıza
kondururken, kokunu daha iyi hissedebilmek ve aklında bana dair bir koku
kalabilmesi için, sana, olması gerektiğinden daha çok yaklaştığım esnada
"Öpmenin Aracılığı" isimli bir şiir yazmaya karar vermiştim bile ve ilk
sözleri oluşuverdi birinci ve ikinci öpücükler esnasında.

\- Gene görüşürüz.  
- Tabii.

Henüz kış bitmemişti ve dışarıda yağmur yağıyordu. Dışarıdaydım. Araba
hız kazandı ve gitti. Ardından bakınca daha belirgindi; zamanı
sürüyorsun sen. Bir aralar ne sık tekrarlardın "Zamana bırakalım her
şeyi" diye... Zaman senin elinde ve sürüyorsun onu. (Yani geçmiyor mu?)

Sürmek, tarladan ekin almaktır öbür mevsime. Bu böyle mi "bizim
zamanımızda" da acaba?

**Bu Zaman Karşı / Kadir Sönmez**

"Olmasa da olur binalar"dan her akşam aynı anda çıkar insanlar. Bunun
bir "zaman"ı vardır --- her şeyin bir zamanı olduğu gibi. Sevmenin,
gülmenin, uyumanın, ölmenin... Zamanı dışında yapılan her şey
"yanlış"tır bu şehirde. Oysaki özgürlük, "zamansız olmak"tır. Kimse
bilmez, bilmek istemez. Ve hiç kimse ayıramaz insanları, "kasap
çengellerine asılı etler"den... İşte bu(!) zaman... /Yani
özgürlük olmadığında./

"Kasap çengellerine asılı etler." Yusuf Atılgan (Aylak Adam)

**Kırmızı Pazartesi / Turgut Çetin**

Zaman ortalıkta dolaşan söylentileri süpürmüyordu  
Cinayet halkın dilinde bir intihar edasıyla dolaşıyor  
Adam kendini vurmuş, suçu katile atıyordu.

**Zaman / Arzu Çur**

..............................................................kaydırak.
merdiven. uçurtma. saat. maarif. kalem. klavye. kitap. lokma. su.
akmayan. akan. duran. harcanan. biriktirilemeyen. uçan. kaçan.
kovalanamayan. kayan yıldız. dökülen su. sallanan mendil. gelmeyen
telefon. yazının icadı. yazmama kararı. yazsan ne olacak boş vermişliği.
bu da benden kalsın gayretkeşliği. mısır. babil. tuş. şammat. keman
kaşlar. ahu gözler. buruşuk eller. bir eski plak. cevizli çörek. tahinli
pide. karıncalanmış ayaklar. kesik baş. kanlı kavak. çınar. eskişehir.
sakanın atı. kalabak suyu. terkos gölü. içmeler. roma. abd. homeros.
şiir. eylül. ocak. vesta. tarih. ısırılmış elma. cennet. kaçış. çözülüş.
adem. önce. havva:

\- Ölüm merak ederim hep  
Ölüm bi' kere ölsene bana

**zaman-e / Özge Dirik**

bak baba, saklamadığın psikoloji kitapların, nasıl da besledi
deliliğimin gizini. yok ettim şizofrenimin işaretlerini; teşhisten
terfi. tırnaklarımı yedikçe güvendim kendime. arkadaşlarının yanında
avcuma gömdüğüm sekiz tırnak ve saklayamayacağımdan dolayı kemirmediğim
ama arzuladığım baş tırnaklarım, hep büyümesi içindi senin özbenliğinin.

bak baba, okula iki yıl erken başlatılmış her çocuk, işsizlikle iki yıl
erken tanışır. geceyarısı tartışmalarından peydahladığınız ve bordro
kuyruklarında bırakıp kaçtığınız o yarım yamalak devrim, bir başka
ifadesidir şimdi, alnımdaki dört çeker çizgilerin.

bak baba, bir anne çocuğunu pembe masallarla uyutuyorsa, çocuğunu
uyandırırken her baba, acısı baki hikâyeler bulmak zorundadır. senin
bahçende istenmeyen ama biten serseri yeşil, kör bir güzelin avcunda
kendini çiçek sanır.

bak baba, o huzurhanede zaman denilen illetten saklansan da, bir saat
yakalar mutlaka; tik-tak oyar, çalar, yoğurur içini. Bana armağan
ettiğin tek şey, kafatasımın içinde intihar adlı obur müşteriye sunulur,
nasıl olsa aşısı bulunmayan, mertliği bozulmayan beyin timurlarım çoktan
fethe çıkmışlardır.

**Zamansal Cebir / Vedat Kamer**

Hani senin inkâr ettiğin bugün ve yarının geçmişle toplamı, ya da
tanrının eksiği.

**Serüven / Gökçen Göksal**

Zaman zaman içinde  
Zaman mekân içinde  
Zaman dört bir başı mağrur bir hareket içinde

**zamanın yandaşıdır fotoğraflar / Özgün Ulusoy**

Büyümekten korkup ilkokul sırasında gözyaşlarını bırakan çocuk, şimdi bu
dev şehrin karanlık kaldırımlarında yürüyor bir başına: *Zamanın varlığı
kabul edilebilir...*

Yıllar sonra hâlâ ağlaması, çocukluğunda zamana bıraktığı kimi
düğümlerin o süregelen inatçı çözülmezliğinden: *Zaman koca bir
yanılgı olmalıdır...*

Sokakta eski bir kadın ve yeni bir baston görüyor. Kadın defalarca
sevişmiş gençliğinde, tam da bastonun kesilip çıkarıldığı ağacın
gölgesinde: *Zaman trajik, zaman komik, zaman anlaşılmazdır...*

Koşuyor. Kaçmak istiyor her yanını kuşatmış, kaçınılmaz devinimden.
Binlerce fotoğraf çekiyor, binlerce ağlıyor. Çok sonra kenarları
sararmış yırtık fotoğraflar, o büyümek istemeyen çocuğun eskimiş
ellerinden titriyor: *Zaman yandaşıdır tüm fotoğrafların...*

**Zamana Ağıt / Fatih Özcan**

Üşüyorum  
Tipitip sakızı kokulu oyunlarım  
Leblebi tozlu öksürüğüm  
Geldikçe aklıma

İki teli kırık sesim  
Kalın cam çerçeve  
Muşabakları arsızca sallanan ahşap ev  
Yetmiyor uçurtmamı uçurtmaya

Toprak sokaklar  
Siyah, çamurlu çarıklarım  
Uyurken uzak uçurumlarda  
Uykularım kaçıyor  
tutunduğum soluk benizli çocukluk ellerim  
girdikçe rüyalarıma

Siyahtan beyaza çalan saçları rüzgârın  
Kurak coğrafyalarda kaybolan mektupların  
Ağır kokusu sindikçe konuşmalara  
Kan revan akıyor tiktaklar saatten zamana

