---
title: "sahibinden satılık - sinem şık"
slug: "sahibinden-satılık-sinem-şık"
tags: ["öykü","sinem şık","sayı:altı"]
---

Eve gelmesine daha yarım saat var. Odanın içinde, aynı çizgi üzerinde
bir ileri bir geri giderken, gününün nasıl geçtiğini tahmin etme
egzersizleri yapıyorum. Gergin ve yorulmuş bir yüz bekliyorum bugün.
Sabah evden çıkarken üzerinde ince bir bluz vardı. Akşama doğru yağmur
çiselemeye başladı, üşümüş ve yanına hırkasını almadığı için de kendine
kızmış olmalı. Yağmurlu günlerde dışarıda olmayı pek sevmez.

Pencerenin önünde, boyunlarını bükmüş sardunyalar... İçinin doğaya karşı
şefkatle dolu olduğu zamanlarda, sağlıksız, solmuş yaprakları tek tek
ayıklayıp, kalanların üzerinden, sokağın tozunu özenle siler. Çiçek
açmışlarsa sevinir, sevinci hemen yüzünden belli olur. Ama son üç
gündür, onlara su verdiğini görmedim.

Onu, ilk kez on yedi ay önce, gene böyle yağmurlu bir günde görmüştüm.
Belki ağaçlar ve kaldırımlar biraz daha ıslaktı. Hızla yürüyüp yanımdan
geçen bu esmer, uzun boylu kadın, bir elinde tuttuğu şemsiyesiyle garip
görünüyordu. Ya da herkes için öylesine, sıradan biriydi de, benim için
garipti. Kumlu palto, küçük olduklarını çok sonra öğreneceğim ellerinde
açık renk eldivenler, siyah zarif ayakkabılar... Beni fark ettiğini
sanmıyorum, çünkü ben herkes için her zaman «öylesine» biriydim işte.
Önüm sıra biraz daha yürüyüp, sağdaki sokağa girdi. Peşinden gitmek
aklıma gelmemişti, o gün nereye gittiğini hiç öğrenemedim. Sonraki
günlerde bir kez daha gördüm onu. Bu sefer, henüz aydınlık bir
akşamüstüydü. Telaşı doğal, giyinişi sade... Gözlerini kısıyordu güneşe
karşı. Göz göze geldik, dikkatli bakışıma anlam veremedi. Onu birine,
mesela eski sevgilime benzettiğimi düşündü belki de. Kısa süren bir
karşılaşmaydı, ama önemliydi; beni ilk kez görmüştü.

Dalmışım, eve giriş ânını kaçırıyorum. İçeri girer girmez ışığı yakmış.
Beklediğim gibi değil, neşeli ve mutlu görünüyor. Bir hırka var
üzerinde, onun mu bilmiyorum, üşüyünce bir arkadaşı vermiştir giymesi
için. Kadın hırkasına benzemiyor, bir an burkuluyor içim. Gözden
kayboluyor. Üstünü çıkarıp yüzünü yıkıyor olmalı. Kıyafetleri hâlâ
üzerinde, geri dönüyor az sonra. Ne dinlediğini bilmiyorum, ama çok iyi
tanıdığım salonunun duvarlarında bir müzik yankılanıyor şu anda; yüksek
sesle dinlemeyi sevdiğine eminim, benim gibi. Çantasından bir kâğıt
çıkarıyor, ne olduğunu göremiyorum. Tek kişilik yeşil çizgili koltuğa
oturup ağır ağır inceliyor. Birden ayağa kalkıyor, pencereye doğru
yaklaşıyor. Bir iki kere bakarken yakalanmış, başımı, karşı evde perde
açıkken içeride neler olduğuna sadece göz atan sıradan biri gibi
ustalıkla diğer tarafa çevirmiştim. Huzursuz bile olmamıştı. Canını
sıkmayı istemem, kenara çekiliyorum. Beni görmüyor; ama gene de
izlendiğini sezmiş gibi, perdeleri kapatıyor sıkıca. Artık sadece
ışığının yansımasını görebiliyorum. Öğrenebileceğimse en çok kaçta
uyuduğu olabilir ki, bu canımı sıkıyor. Günün notlarını deftere
kaydediyorum hemen. «Onun defteri bu olmalı» diyebilmek için uzun uzun
aradıktan sonra bulduğum ve içine birbirinin benzeri günleri ve
cümleleri ardı ardına dizdiğim deftere... Saat: 00.30. Işığı sönüyor.
Perdeler tıpkı konuşmamaya yeminli bir çift dudak gibi...

Güzel bir sabah. Kalkar kalmaz pencerenin önünde dikiliyorum hemen.
Perdeleri hâlâ kapalı. Uyuyakalmıştır. Bir süre bekliyorum. Sabahleyin
kahvaltısını yapmadan güne başladığını pek görmedim. Çünkü sabah
kahvaltısı onun için bir törendir. İnce belli bardakta üç şekerli çay,
bazen kızarmış ekmek, bazen rafadan yumurta. Saat dokuz buçuk oluyor;
her zamankinden daha erken çıktığını düşünüp vazgeçtiğim sırada, aniden
perdeleri açıyor. Yüzünde kararlı bir bakış, elinde tuttuğu büyük beyaz
kâğıdı dört yanından pencereye yapıştırıyor. Kötü bir sürprizle karşı
karşıyayım. Kâğıdın yazısız tarafı güzel salonunun içine bakarken, bana
dönük tarafı çığlık çığlığa «Sahibinden Satılık» diyor. Acıyı mı yoksa
çaresizliği mi, önce hangisini hissedeceğime hemen karar veremiyorum.
Henüz geç değil, hâlâ karşısına çıkmam ve konuşmam mümkün, tamam; ama
benim gibi çirkin ve içine kapanık bir adam öyle bir kadının karşısına
çıkıp ne diyebilir ki? Aklıma tam bu sırada fena sayılmayacak bir fikir
geliyor. Ellerimin arasından kayıp gitmesine izin veremem.

Akşam olmasını sabırsızlıkla bekliyorum. Eve geliyor, yemeğini yiyor.
Her şey sırasıyla hazır. Telefonu çalıyor. «Efendim?» diyor. «Ben
ilan... şey...» diye kekelerken, kendime geliyorum. Son şansım...
Sonunda evi görmek istediğimi söylemeyi başarıyorum. «Şimdi mi?» diyor
kibarca itiraz eden ses tonuyla. «Komşu sayılırız» diyorum ve
söyleyiveriyorum karşı apartmanın dördüncü katında oturduğumu. İkna
oluyor; «Peki, buyurun» diyor.

Aylarca süren aşk ve hayranlık dolu bir takip... Ve işte yarım saat
sonra kapısının karşısındayım. Zili ilk çalışta açıyor. Yüzünde beni
hatırladığına dair en ufak bir kıpırtı yok. Elini sıkıyorum; küçük,
beyaz ve bakımlı elini... Tanışıveriyoruz. Kelimeler, yere kondukları
anda hemen kaybolan kar taneleri gibi - unutuyorum söylediklerini
duyduğum anda. Tüm dikkatimi evin bunca zamandır hiç bilmediğim ve az
sonra göreceğim arka tarafındaki odalar üstünde toplamış, o önde, ben
arkasında evi gezmeye başlıyoruz. Her şey hayal ettiğim kadar ince ve
zevkli. Yatak odasında büyük bir kütüphanesi var. Bazı akşamlar elinde
kitaplarla eve geldiğini, aralarından birini seçip günlerce elinden
düşürmediğini, bitirmek için acele etmeyip bazen aynı kitabı aylarca
elinde gördüğümü düşünüyorum. Her şey yerli yerine oturuyor, demek en
büyük sığınağını buraya kurmuş.

Ben bunları düşünürken, o anlatmaya devam ediyor. Oysa duvarların
boya-badana istediği umurumda bile değil. Uydurma bir şeyler söylüyorum.
O diğer odaya geçerken, cebimden defterini çıkarıp köşede duran masanın
üstüne bırakıyorum. Kapıdan çıkmadan, evi beğendiğimi söylüyorum. Beni
uğurlarken gülümsüyor; ben de gülümsüyorum, ama onun gibi değil...

