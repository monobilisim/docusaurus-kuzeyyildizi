---
title: "ağustos üşümeleri - gülfidan kement"
slug: "ağustos-üşümeleri-gülfidan-kement" 
tags: ["anlatı","gülfidan kement","sayı:altı"]
---

Yürüyüşler yorgun. Düne mi, bugüne mi? Kimi zaman suskun yarınlara mı?
Anıların yolculuğundayım. Her yaşanan geçmiş oluyor, her an dün.

Bizi dünden bugüne taşıyan evlerimizde yaşadığımız anılarımız. Geçmişimi
eşelediğimde aklıma hep yaşadığım evler gelir. Gidip görmek isterim
onları. Gittiğimde bir hayal kırıklığı yaşarım. Ruhum kırılgan bir hal
alır. Yıllarca beraber olduğun, sonra ayrıldığın sevgili nasıl
yabancıysa o evler de yabancıdır. Bitik bir sevgidir. Bilirsin oradadır.
Duvarlara dokunur, konuşursun anılarınla. Sis kokusu gibi sinmiştir
duvarlara anıların. Sana geçmişteki seni sunarlar. Bir salıncak gibi bir
ileri bir geri gidip gelirsin zaman tünelinde.

Beşiktaş'tayım, şaşkın! Ahşap evimiz harabeye dönmüş. Birden kendimi
içeride buluyorum. Anıların ağırlığına dayanamayıp dökülmüş. Hep hüzün
ve acı vardı burada. Yıkacaklar, her şey gibi bu evi de moloz
mezarlığına götürüp gömecekler.

Daha dündü. Ben eve giriyorum. Girişte dar bir hol var. Her yer ahşap
cilası kokuyor. Holü baştan başa kaplayan mavi bir köy kilimi. Acaba
hangi genç kız hangi hayaller içindeyken bu kilimi dokudu? Küçük bir
oturma salonu ve salondan mutfağa geçiliyor. Her yer mavi. Sadece krem
rengi, keten nakışlı perdeler var farklı olan. Holün duvarına itina ile
tasarlanarak yerleştirilmiş kitap rafları. Rafların içinde büyülü
şiirler, romanlar, akla gelebilecek tüm kitaplar. Holde ayak
izlerim görünmüyor

Ahşap merdivenlerden ikinci kata çıkıyorum. Basamaklardan ahşabın iç
gıcıklayıcı sesi yüreğime işliyor. Evdeki her şey tam. Ne fazla ne
eksik. Öylece beni izliyor anılarım, yaşadıklarım...

Ben yatak odamda ağlıyorum. Elimde eskimeye yüz tutmuş, içimde siyah
beyaz olmuş bir fotoğraf tutuyorum. Acı zift gibi dumanı içime
çekiyorum. Yıldızlar üstümü örtüyor. Üşüyorum... Yorganım yerde duruyor.
Alacak gücüm bile yok. Çığlık çığlığa ağlıyorum. Kapı ya da telefon
çalsa, birileri beni duysa. Saçlarım darmadağın olmuş. Kendime ne kadar
uzağım. Yıldızlar tavandan süzülüyorken ne kadar yakınlar bana. Tüm
benliğim oracıkta kalmış gibi bu fotoğraf nasıl sarsıyor, silkeliyor?

Gizlice kaçıp geldiğim bu eve neden anılarımı da taşıdım? Keşke sihirli
bir gücüm olsaydı. İstediğim anda bir derin kuyu açabilseydim, tüm
acılarımı gömerdim. Mutlu olduğum bir anda onları çıkarır yıldızlara
savururdum. Bilirsiniz siz de, gülleri kuruturuz kalıcı bir anı olsun
diye. Sevgilerin sunumudur. Şimdi güllerim de çürüyor bu evde. Tüm
yakınları uzak ettiğim bu düş evinde yarınları tavanlara astım.
Ellerimde düş yalnızlığı.

Yüzümde ellerim dolaşıyor. Gözyaşlarımı ellerim siliyor. Ellerim,
ellerim bir serçenin ürkekliğinde. Çocuktum... Kar kaplıydı her yer,
odamın yıldızlara bakan tavanına bir serçe konmuştu. «Kanadı kırık bir
kuştu», uçamıyordu. Çocuktum, mini mini bir kuş donmuştu. Pencereme
konmuştu. Aldım onu içeriye «cik cik» ötsün diye. «Pır pır» ederken
canlandı. Ellerim bak boş kaldı!

Çocuk değilim artık. Ürkek bir kuş gibi yine ellerim boş kaldı. Yüzümde
yılların ürkek anılarının izleri. Ağustos üşümelerindeyim. Gökyüzü
yıldız kaplı. Bir kar fırtınası yüreğim.

Ay karardı, yalnızlık...  
Yıldızlar dökülüyor üstüme...  
Bir ses, sess...  
Kepçeler...  
Mezarlık...  
Moloz mezarlığı.  
Üşüyorum...
