---
title: "yedi kez bağırdım ismini, yedisinde de yoktun - tan tolga demirci"
slug: "yedi-kez-bağırdım-ismini-yedisinde-de-yoktun-tan-tolga-demirci"
tags: ["anlatı","tan tolga demirci","sayı:altı"]
---

Yeraltından fışkırıp da insanoğlunun bilinç kabarcıklarını patlatmayı
görev edinmiş kibirli bir akıntıydın. Saçlarının omuzlarında oluşturduğu
antik kent duvarları, ancak benim yardımımla düşmana karşı olan
görevlerini tamamlıyordu.

\*

Gözlerin, eski bir şehrin güney girişinde var olan tarihi bahçe
kapılarına açılıyor. Belki de gözlerin, hiçbir zaman, hiçbir bilinç
erkinin açmaya cesaret edemediği ve ancak ikinci bir dikkatle maviliği
ortaya çıkmış olan dev bir prensesin gözleri...

\*

Sıcak bir güneş ışığının avuç çizgilerini daha da belirginleştirdiği o
yaz akşamı, bir daha böyle bir gülümseme göremeyecek. Dudaklarından
atmosfere dağılan yeni moleküler düzen, burnumuzdan yeryüzüne düşen
gözyaşlarımızın ölümsüz nedenidir.

\*

Çıplak bir omza dokunmak ve yeni bir melodinin alın çizgilerine
yansıdığı noktadan, bitmemiş bir tümceyi noktalamak... Ya da belki de
şöyle söylemeliyim: Birazdan uzun bir kır yolunda, terle karışmış şarap
kokuları yükselecek göğüslerinin arasından omuz başlarına. Biliyor
musun, bana hep tatil günlerini hatırlatıyorsun...

\*

Şimdi yeni bir nefes darlığına hazırlanırken, gülümseyişin için gereken
heyecan miktarını ayarlıyorum damarlarımda. Bugün okulların hepsi
kapalı. Bugün gözlerinin arasından bir nefes doğdu ve ancak çok
sonraları, bu nefesin, açık kahverengi düşleri olan bir kadının
gülümsemesine ait olduğu anlaşılacak.

\*

Beyaz ayakkabılar giyer ve ancak at arabalarının girebildiği yollarda
sıçrayarak yürürdün. Bense tam yaldızlı eteğinin şeffaflığına
yetişecekken, sen, yeni bir adım daha atar ve ayakkabılarının burnunu
hızla benden yana çevirirdin. Ne geri gitmek senin için bu kadar eğlence
dolu olmuştu ne de bir kadının ayak izlerinden yola çıkarak uzak bir
tedirginliğe ışınlanmak benim için bu kadar kutsal...

\*

Beni anlaman için yeni sözcükler yazıyorum ve sen bu sözcüklerden biri
olduğunda, artık ortada anlaşılmayan hiçbir şey kalmayacak. Şimdi bana
bakmanı istiyorum; biliyorsun ya, maviyle beyazı karıştırdığında açık
maviyi görürsün...

