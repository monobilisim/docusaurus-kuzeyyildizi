---
title: "kuğu - m.met altun"
slug: "kuğu-m.met-altun"
tags: ["şiir","m.met altun","sayı:altı"]
---
*Annem'e*

Kış geliyor...  
Kuş gövdelerinden titreyen tüy kıpırtılarıyla...  
Çocuklarda öksürüğe karışmış ince, ıslak gülücükler  
Terli çıkılmaz...  
Sokak arasına sığınmış serçelerden biliyorum  
Kurumuş dallardan biliyorum, çıplak yollardan  
Yürünmez artık akşamın sultasında rüzgâra karşı  
Kış geliyor...  
Narların renginden anlıyorum kırmızının solduğunu  
Mandalinanın mavisinden...  
Martılar gövdeleriyle çiziyor adlarını  
Süzülüp çoğalmalarından (anlıyorum) seziyorum dalganın büyüdüğünü  
Ne çok "M" gök, mavisine karışmış leke sızıntıları gibi  
Sessizliğin filizlendiği deniz yeşilinden  
Gülün üşüdüğü aşkın elinden belli...  
Üşüyor avuçlarımdaki çocuk yüreği  
Tenin kavuran ısısından anlıyorum  
Kış geliyor...  
Hışmından suların donduğu kasabamdayım  
Uzadıkça uzuyor şiirim  
Çünkü anneme yolculuk ediyorum  
Toz bulutu gibi çökmüş sis  
Dağlar siper olmuş kırlangıçlara  
Pek mevsimi değil biliyorum  
Bir kuğu var ekin tarlalarında  
Anlayamıyorum...  
Görüyorum  
Üşümek için yola çıkıldığını  
Acının olduğu yerde erdemin büyüdüğünü  
Kuğuyu tanıyorum...

![çayiçençocuk](/img/ky06_06_tayfunisildar.jpg)
