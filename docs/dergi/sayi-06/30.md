---
title: "gittin, uzadı saatler - alper akdeniz"
slug: "gittin-uzadı-saatler-alper-akdeniz"
tags: ["şiir","alper akdeniz","sayı:altı"]
---

sana «yaz» demedim  
        bahardı beklediğim

en çok gecedir kendi sesini emziren  
dışarıda büyük kavgalar var insanlık adına  
senin de, benim de olmadığımız  
bizim adımıza zaten ölenler var  
hem de aynı gecede...

gittin, uzadı saatler  
ölü kelebekler birikti  
gözkapaklarımda.  
hadi kapat kapıları  
terk edeme beni

        sahi güneş hâlâ orada mı?

düşler terk edince gülüşleri  
yitik kentlerin mezarlıklarına döndüm  
bir tas suya hasret.  
neresine dokunsam, elimde kalıyor  
git/me desem ne ki  
gözlerimdeki buğu karşısında

kırılgan renklerden geçiyor  
yirmi birinci asır.  
yükümlü doğuyor artık  
her bebek...

oysa beklenilen  
mavi değil  
en çok beyazdı  
süslediğim duvağını

