---
title: "zifaf... - mustafa ergin kılıç"
slug: "zifaf-mustafa-ergin-kılıç"
tags: ["şiir","mustafa ergin kılıç","sayı:altı"]
---

**bir**  
yaş on dört kocaya varmakta  
şafak sökmeden hayatı sökmektir toprakta  
ben basmadan  
tahıl basar yurduma  
yalnızlığımı tırpanlaya tırpanlaya...

**iki**  
(t)üreyen yaşam bitlerini tüketmektir  
yorgunluktan kabaran başımda  
ben okumayı sökmeden  
yaşam söküldü canımda...

**üç**  
ne iğneler battı  
hiçbir iplik uymadı mizacıma  
daracık bir nahiyeyim gözümün ucunda...

**dört**  
kaç kocaya vardı yemyeşil kızlığım  
kaç yaban beylik gördü  
üç dönüm tarlanın sapsarı ekinin hırsıyla  
karahanoğullarının beyine yaraşırdı  
düşüm  
hep düştüm...

**beş**  
sıkılmadı anamur portakalı bana  
sıkıldım !  
çocukluğumun baharında...  
ben hayatı (d)alından topladım  
bu yüzdendir yanaklarım...

**altı**  
doğruluyordu kırılgan güneş sabahtan  
bükülen ömrümün hazanında  
güneşe gururumdan bakamadım  
çıkılmaz uzlaşmasız karanlıktaydım  
bıktım da  
gözlerimden ayıkladım....

**yedi**  
baharı bir tek çatlak aynamda gördüm  
gözlerime bakınca  
ne fayda  
söndü feri altmışlık berduşa satılınca...

**sekiz**  
(k)öleyim  
yurdumun taşrasında  
izansız bir taş kurtuluştur başıma  
bu adi zifaf akşamında...  
ben çocukluğumu sana biriktirmedim  
nefsi aç kör turna...

**dokuz**  
ve sen...  
gençliğimi harmanladın  
tahıl ambarında baba  
ziyanım bir ibretin artığında  
çöpe ayrılan yalnızlığın sapında  
tutuşturulacağım sonbahar çalkantısında...

**on**  
öğretmen olacaktım  
bir kurşun sahipsiz kaldı!  
cana...

**on bir**  
suçum toprak anadan doğmakta  
yazgım köhne bir ebenin  
avuçlarına (b)akmakta  
ben hayata toplandım kavgayla  
eksildi düşlerim...  
suçum doğamamakta maslak kasrında  
saray kızı olamadım  
osmanlı güzergâhında...

**on iki**  
avrupa yakasına çıkamadım  
yakam sevgisizlikten kalamadı bir arada  
hayatı doğasından içtim  
nemrutun kar suyuyla  
"buradan gelme mertliğim  
harlanışım yürekten kopma

mücadeleme asıla asıla  
tümcül sevdalarla bağlıyım aslıma..."

**on üç**  
hayat benden bağımsız bir söylence  
biter mi bu acıyan geceler  
biter mi kargınmış zaman söyle...

ömür kapalı tüm iklimlere  
kar kalmaz mı pusuda sevdamın üstünde  
alnımın yolları çamur  
yürümeye kalksam  
batıyorum kendi içimde...  
çeke çeke bitmedi özün suyu  
tulumba ezberimde...  
açın sapa berduş yollarımı  
kopartın tenimi esir alan yalnızlığı  
kavramalıyım uzaklaşan zamanı  
"insan kendine ne kadar yakın olabilir ki..."

**on dört**  
yaş yirmi beş  
yaşlılıktır köyümde  
kalmışlıktır bir tekliğin kelepçesinde  
çözün beni de bağlanayım sarp yüreğe...  
tutun tahıl kokan kirimi  
yazgımın erimini  
geçmeden gençliğim yetişeyim düşüme  
"hayat benden düşmeden..."

27 aralık 2000

![çoban](/img/ky06_21_tayfunisildar.jpg)

()
