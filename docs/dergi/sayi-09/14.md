---
title: "bir rock'n'roll düğünü - hikmet temel akarsu"
slug: "bir.rocknroll.dugunu-hikmet.temel.akarsu"
tags: ["hatıra", "hikmet temel akarsu","sayı:dokuz"]
---

Hiçbir adayı sevmemeliydim o günden sonra...

Çılgın kalabalıklardan uzaklarda, terk edilmişliklerin ruhu yatıştıran
kuraklığında tatil yapmak için seçmiştim o adayı. Canavara dönüşmüş
metropolün deniz yoluyla beş saat uzağındaki o metruk adanın, o metruk
balıkçı köyünde, Rum şiveli, ak sakallı, yoksul ihtiyarlar arasında
geçiriyordum artık yaz tatillerimi. Benim küçük tatlı adam, küçük tatlı
denizimin ortasındaki metruk adam... Ve yanımda yılda bir kez buluştuğum
çocuklarım. Ne de güzeldi onlarla yayılmak denizin kıyısına ve
annelerinin yokluğunda onlara masallar anlatmak güneşin altında...
Hasırdan evler yapmak, mucize görüntülü çakıllar toplamak, mavi denizle
kardeş olmak, balıklara rock balladları söylemek...

Güzel olan her şey gibi o masal yıllar da çabucak bitmişti... Tarihin
gördüğü en acımasız depremlerden birine o tatlı adada yakalanmıştım
çocuklarımla. Yine de şükrediyor, merkez üssün uzaklarında, ıssız
kumsallarda en çok sevdiklerimi güvende hissediyordum. Kıyametin
uzağında kalabildiğimiz için Tanrı'ya teşekkürler ediyordum.

O sırada aramıştı beni işte İstanbul'dan dostlarım... Tsunami sözcüğünü
ilk defa duymuştum o sayede. Depremden sonra gelmesi muhtemel dev
dalgalar... Her şeyi yutup bitiren, alıp götüren, bir daha geri
getirmeyen mahşeri dalgalar...

Kendim için değil de, deprem sonrası, geceleri kumsallarda hasır
üzerinde yatırıp masallar anlatarak güvenliklerini sağladığımı sandığım
çocuklarım için kaygıya kapılmıştım. Nasıl da utanmış ve çaresiz
hissetmiştim kendimi. Bir daha hiçbir adaya gitmemeye
yeminler etmiştim...

\* \* \*

Çok kısa bir süre sonra bu yeminimi bozmak zorunda kalmıştım. Tüm
yeminlerim gibi...

Bir rock'n roll düğününe davetliydim ve çılgın metropolümün yanı
başındaki Büyükada'daydı düğün... Gitmemek olanaksızdı. Dünyanın en
sempatik ve içten rock'n roll emprezaryosu olan bir dostumun, ilk
gençlik aşkıyla olan düğünüydü bu. Fobileri öne sürme zamanı değil,
dostların mutlu günlerinde yanlarında olma zamanıydı...

Tanrı sizi inandırsın, yaşamımda tanık olduğum en tuhaf düğündü. Öyle
düğün filan dediğime bakmayın, salonlar kiralanmış, müzik grupları
toplanmış, koket davetliler ortalığı kaplamış, eğlencenin ve içkinin
dibine vuruluyor filan değildi... Bunların hiçbiri yoktu ortalıkta.

Çok iyi hatırlıyorum... Mavi ilkbahar ışıltılarının gözlerimi
kamaştırdığı bir mayıs sabahında gelinliğiyle ada vapuruna yürüyen bir
genç kadın ve hemen yanı başında simsiyah kostümler içinde, kıvırcık,
kumral saçları beline kadar uzanan «cool» bir genç adam... Vakur, serin,
suskun, hatta somurtkan ikili, sanki her sabah işlerine bu kıyafette, bu
vapurla gidermiş gibi ciddi ciddi yürüyorlardı insanların arasında.
Yanları sıra uzun saçlı ve «grunge» giysili genç adamlar ve genç kızlar
yürüyordu. Ada vapuru bir başka dünyaya dönüşmüştü o sabah. Düğüne
gidiliyordu. Hem de tahminlerin ötesinde absürd bir ekiple...

Beni karşılarında gördüklerinde şaşırmışlardı. Çünkü bu tür davetlere
katılmak söz konusu olduğunda dünyanın en zor kıpırdayan tiplerinden
biri olduğumu biliyorlardı. Katılacağıma pek ihtimal vermeden davet
etmişlerdi beni. Ben de gitmiştim. Gitmemin nedeni ise, itiraf edeyim...
Aşka tuhaf bir saygım vardır... Çocuksu ve sulugöz bir yönümdür bu
benim... Onların uzun yılları kaplayan aşkı, bağlılıkları, birbirlerine
itinaları, «cool» ama derin sevgileri çok başkaydı. Severdim bu
görüntüyü... Sırf bunu izlemek bile bir rock performansıydı aslında. Ve
bir rock performansını izlemek bana her zaman iyi gelirdi... Bu mutlu
sonla biten karasevdayı görmek de iyi gelecekti; emindim bundan...

Yanılmamıştım. Çok zamanın ardından kendimi iyi hissediyordum. Beni
nazik bir tebessümle selamlayıp, adaya giden ağırbaşlı kalabalık
arasında ilerleyerek, ellerindeki kızıl gül buketleriyle birlikte
vapurdaki yerlerini aldılar. En üstteki açık bölmede oturmuşlardı.
Artları sıra biz de gitmiştik. Yaklaşık otuz kırk kişi, bir Sicilya
düğünündeki gibi suskun ve çilekeş oturuyorduk. Rüzgâr saçları
savuruyor, martılar aç çığlıklar atıyorlardı. Genç kadının gelinliğinden
bir tül parçası uçtu denize. Hiç kimse kıpırdamadı. Gelinliğin içindeki
serin kadın dahil, hiç kimse dönüp ardından bakmadı bile...

Kimse tek laf etmiyordu. Ama hiç kimse de kötü hissetmiyordu. Hepsi de
sıkı gitaristler olan davetlilerin hiçbiri sululuk edip «Boat on the
River» çekmeye kalkmıyordu ve bu bana çok iyi geliyordu. Hatta
hiçbirinin yanına gitarını almamış olmasından dolayı alınlarını öpecek
kadar duygulanıyordum. Eğer bir tanesi böyle bir sefillik yapacak olsa
tüm düğün çökecek, hepimiz darbuka «sound»a kadar gerilemiş olacaktık.
Şükür ki böyle bir şey yoktu. Ve buna tanık olmak güzeldi...

Adaya inildiğinde kortej tüm ciddiyeti ile nikâh dairesine yöneldi.
Rock'n roll âşıkları adalı filan değillerdi. Evleri de orada değildi.
Ama nikâh adada kıyılacaktı. Çünkü gençlik yıllarında sıkça edilen
yeminler, verilen sözler, ağaçlara kazınan hatıralar, antlar ve anılar
bunu emrediyordu. Böylesi bir ahit vardı aralarında. Eğer bir gün
evlenecek olurlarsa, bu mutlaka Büyükada'da olacaktı. Çokça yıl evliden
farksız yaşamış olsalar da, sıra akit yapmaya geldiğinde bu yeminler
hatırlanmıştı. Çünkü onlar rock'n roll insanlarıydılar. Ciddiyet onların
yaşam tarzı olmak zorundaydı... Öyle de olmuştu...

Adanın minik nikâh salonuna doluştuğumuzda neredeyse altmış kişi
olmuştuk. Anlaşılan, vapurda pek çok kişi daha vardı tayfadan. Bir
kenara çekilmeyi, ortalıkta dolaşmamayı tercih eden modellerden... O
küçük, basık, hüzünlü nikâh dairesinde yapılan evlilik merasimi,
duyguların boğum boğum olup gözpınarlarına dayandığı bir öyküye dönüşmek
üzereyken kendimi dışarı attım salondan. Sulugözlülük, yani bir nevi
laubalilik ve rezillik yapmak istemiyordum. Ben bu görüntüleri
seviyordum ve hayat hep böyle şiir gibi yaşansın istiyordum. Ama hayatta
umduğum hiçbir güzellik gerçek olmadığı gibi bunlar için uğraşacak gücü
de bulamıyordum kendimde. Ama onlar bunu yapabiliyorlardı... Tıpkı ardım
sıra gelinliğiyle koşup, beni yakalayıp kendini kutlamamı sağlayan o
masal kahramanı genç kadının birkaç dakika sonra bir kasa kırmızı şarap
satın almak için girişilecek pazarlığa en önde katılması ve hâlâ
gelinliğiyle olması gibi... Bu, çok insanca bir görüntüydü. Hâlâ
hatırlarım bunu. O genç kadının, bizi Aya Yorgi'nin yakınlarına
taşıyacak tekneyle olan pazarlığını, geniş bir tayfanın faytonlara binip
yola koyulmasını, Aya Yorgi tepesine çıkılırken genç âşıkların
dileklerini ağaç dallarına bağlayışlarını, tepedeki kilisede mumlar
yakıp dilekler tutmalarını ve Marmara Denizi'ni tepeden gören yeşil
dallar arasında kırmızı şarap içilerek kutlanan bir evlilik merasiminin
dostlar arasında geçen tatlı sekanslarını...

Hiç unutamam bu güzellikleri...

O yüzden aşkla bağlandığım her kadınımı o tepeye mutlaka götürürüm...
Bir gün benzer güzellikleri yaşamayı umarak, düşleyerek...

İstanbul, 1 Nisan 2003

![motosikletler](/img/9.14.jpg)