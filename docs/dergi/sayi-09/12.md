---
title: "bizden sonra - sedat demirkaya"
slug: "biden.sonra-sedat.demirkaya"
tags: ["eleştiri", "sedat demirkaya","sayı:dokuz"]
---

*--Melih Cevdet'e--*

Haydi burada öl dediler bana\
Ölmek istemiyorum demedim\
Demedim ama\
Şimdi bilmek istiyorum\
Toprak gene bizim zamanımızdaki gibi mi sürülecek?\
                                        --- Melih Cevdet Anday

![melih cevdet anday](/img/99.12.jpg)
Gelişmiş bir Batı ülkesinde şair
olmanın kolay anları vardır. Nehirlerin bereketli toprakları delta
ovalarına yığdığı gibi bereketli bir birikimin üzerindesinizdir.
Bilirsin ki --ya da sanırsın-- son durak sensin. Orası bir tür zirvedir.
Kendi ulusal kültürünü özümsemişsindir. Kendi kültürel köklerinin,
kişisel birikiminin ve hayal gücünün özsuyunu damıttığında o bir
şiirdir. Hem çağdaş, hem ulusal, hem de evrensel bir çizgidesindir.
Zaman böyle. Rüzgâr alabildiğine senin yelkenlerini doldurmaktadır.
Bohem yaşasan moda olur, asilik yapsan herkes seni anlamaya çalışır.
Kökleşmiş bir sistemi silkeleyemeyeceğin için «Bizim çılgın
şairlerimiz...» sevimliliği ile algılanır. Bütün dünya dillerine
şiirlerin senin haberin olmadan çevrilir. Gelişmekte olan ülkelerin
yayın organları senin sıradan bir şiirini allaya pullaya başköşede
sunar okurlarına...

Bizim illerde şairsen bil ki dağların kuytuluğunda açan kır çiçeğisin
üstadım. Kara kışa dayanıklı olman gerektiği gibi, yazın da bozkırın
sıcağında bulutlardan süzeceksin suyunu. Önce var olma savaşı vereceksin
bu hoyratlığın ortasında. Kendini tanıyacaksın, halkını ve ülkeni
tanıyacaksın, dünyayı çözümleyeceksin alın terin ve bilincinle.

RAHATI KAÇAN AĞAÇ

Tanıdık bir ağaç var\
Etlik bağlarına yakın\
Saadetin adını bile duymamış\
Tanrının işine bakın.

Geceyi gündüzü biliyor\
Dört mevsimi, rüzgârı, karı\
Ay ışığına bayılıyor\
Ama kötülemiyor karanlığı.

Ona bir kitap vereceğim\
Rahatını kaçırmak için\
Bir öğrenegörsün aşkı\
Ağacı o vakit seyredin.\
                                        ---Melih Cevdet Anday

Bozkırda cehaletle mücadele etmek, bilgi üretmek, sevgi üretmek, sanat
yapmak, çocuk yetiştirmek, hoşgörü üretmek, disiplin yerleştirmek,
geleneğin verimli damarlarını bulup yeşertmek, çağdaş kültürle
sentezlemek, seni yok sayanlara her gün var olduğunu, yaşadığını,
ürettiğini kanıtlamak ne zor iştir. Sen bir de bunun resmini yap Abidin!
Tatlı sularda yüzenlerin, Şanzelize'de gezenlerin on katı, yüz katı
ürettiğin halde, yoğurdun bile «yararlı bir Bulgar besini» olarak not
düşüldüğü bir dünya işte... Senden sonra da... acı...

Suların Beydeba'nın, Ezop'un ürettiklerini hoyratça sürükleyip La
Fontaine'in önüne yığdığı gibi seninkileri de alıp eloğlunun önüne
yığmayacağının bir garantisi yok. Seninkiler yerinde kalsa bile dünya
sanat merkezlerinin projektörleri bir gün bile senin üzerine
çevrilmediği için o güzelim renkler, o güzelim kokular, o özgün
söyleyişler vitrine çıkamayacak.

TELGRAFHANE

Uyuyamayacaksın\
Memleketinin hali\
Seni seslerle uyandıracak\
Oturup yazacaksın.\
Çünkü sen artık o sen değilsin\
Sen şimdi ıssız bir telgrafhane gibisin\
Durmadan sesler alacak\
Sesler vereceksin.\
Uyuyamayacaksın.\
Düzelmeden memleketin hali\
Düzelmeden dünyanın hali\
Gözüne uyku giremez ki...\
Uyuyamayacaksın\
Bir sis çanı gibi gecenin içinde\
Ta gün ışıyana kadar\
Vakur metin sade\
Çalacaksın.\
                                        ---Melih Cevdet Anday

Bu coğrafya bereketli bir coğrafyadır. Bu iklim üretken. Yeraltında
saklı kalan petrollerimiz, bor yataklarımız, toryum madenlerimiz
değildir sade. Bir şiir damarımız vardır çiçek çiçek, renk renk. Bir
zaman gelir gün yüzüne çıkar bütün görkemiyle Yunus'lar,
Karacaoğlan'lar, Anday'lar. Bir Melih Cevdet vardı; «vakur, metin, sade»
yazardı denir. Ben öğretmenim. Çocuklarımın ellerinde senin şiirlerin
iplik iplik, desen desen; yaşamayı, sevmeyi, kendi olmayı seninle
öğrenir. Karanfilin yanık yanık kokmadığı günlerde en büyük caddede
senin adın.
