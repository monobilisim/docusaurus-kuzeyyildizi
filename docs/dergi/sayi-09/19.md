---
title: "özledim çekiç'i - pelin erdoğan"
slug: "ozledim.cekici-pelin.erdogan"
tags: ["öykü", "pelin erdoğan","sayı:dokuz"]
---

Okulun futbol sahasına yüzlerce martı gelmiş. Tam karşıda okul. Bazen
bahçenin çitine oturur, okulu seyrederim. Hep yakınımda olur Çekiç.
Göbekli Çekiç. Yüzü topaç Çekiç. Bağırırsam kızar.\
- Martılar geldi sahaya Çekiç!

Çekiç ağır ağır konuşur, aksi:

\- Martılar deniz kenarında olur, burada martı olmaz!

Bahçenin öteki yanına yürüyor. İyi iyi, gitsin. Benden uzaklaşması iyi
bir fırsat, -sevmez yabancılarla konuşmamı, rahatsız ediyormuşum-
martılara sesleniyorum:

\- Burada deniz yok, niye geldiniz?

Bakıyorlar, «Fırtına var okyanusta. Kaçtık, buraya sığındık.» diyorlar.
Sahanın yeşil zeminini beyaza boyamışlar, öyle çoklar ki! *(Beyazı
sevmem. Her yerde beyaz örtü var. Duvarlar beyaz. Hayaletleri görürüm
ben. Onlar da beyaz. Çok beyaz. Çekiç görmez. Şişkin yanakları engeller
görüşünü ve küçük gözleri. Örtülerin altında, üstünde, yataklarımızda,
her yerdeler. Çekiç görsün diye bağırırım, ‹Hayaletleer!› Beyaz şeker
verir o zaman, acı!)* Bence yalan söylüyorlar. Sevmiyorum ya beyazı,
inadına beyaza boyuyorlar her yeri. Çekiç'in işi bu! Kızdırdıydım onu
sabah. Giyinmem diye tutturduydum: sevmiyorum uzun gömleğimi, beyaz
iplerini. Kalabalık oluvermişti başım. Pancar gibi olmuştu Çekiç'in
yanakları, şişik şişik. Tutuyordu kollarımı, kaç kişi bilmem. Şeker
vermişti yine Çekiç, yutmamış, tükürmüştüm, görmüştü, gizleyememiştim.
Şimdi ceza veriyor bana, beyazı sevmediğimi bildiğinden, her yer beyaz
olsun diye martıları çağırdı ama bilmezden geliyor. Martılar ısrar
ediyor: «Doğa yalan söylemez, fırtına vardı, kaçtık,» diyorlar. Ciyak
ciyaklar, hep bir ağızdan. «Yalan,» diyorum, «biliyorum buraya niye
geldiğinizi. Beyaza boyamaya geldiniz, Çekiç gönderdi sizi.» Birdenbire
havalanıyorlar. «Nereye gidiyorsunuz?» Korkuyorum gitmelerinden. «Sana
fırtınayı göstermeye,» diyorlar. Hepsi yanıma gelip var güçleriyle kanat
çırpıyorlar. Yüzlerce kanadın çırpmasıyla kuvvetli bir rüzgâr doğuyor.
Dalgalar dev birer kepçe olup okyanusa içiriyor beni. Gök bir kararıyor,
bir aydınlanıyor. Gürül gürül bağırıyor. Çekiç duymasın, çok kızıyor
bağıranlara. Uyku batırıyor hemen, acı şeker veriyor. Gök ne korkusuz
öyle, aldırmıyor Çekiç'e, bağırıyor da bağırıyor! Korkutuyor güneşi:
bulutların arkasına gizleniyor güneş. Bulutları da korkutuyor: kaçıyor
bulutlar, sağanağa binip okyanusa saklanıyorlar. Okyanus nasıl
kabarıyor, nasıl, nasıl! Meydan mı okuyor ne? Saldırmaya hazırlanan,
sırtını şişiren bir kedi gibi. Göğün karanlığında beyaz bir nokta
belirdi: bir martı döne döne geliyor. Sağanak sarıyor martıyı. Birlikte
okyanusa yağdılar. Yuttu okyanus martıyı. (Sayıklamalar: *Yağan kar:
beyaz. Yerdeki kar: beyaz. Kardan adam: beyaz. Bahçedeydi, babamla
yapmıştık. Hayalet: beyaz! Örtüler hep beyaz. Gömleğim beyaz, diz
kapağıma kadar uzun, arkamda bağlı ipleri, beyaz, göremiyorum, sadece
çıkarırken, ince uzun, pörsümüş uçları... Dövmek istiyorum hayaletleri,
vurmak, öldürmek, ipler tutuyor ellerimi,.. Koparın ipleri, ellerimi
bırakın, götürmeyin beni Çekiç'e, Çekiç kötü, Çekiç kötü, Çekiç
kötüüü!..*) Martı öldü! Yine Çekiç'in işi, kızdı martıya. Gürültü
yapmasındı o da, söyledimdi. Gösteri yapıyor bana Çekiç: bağıranları
nasıl susturduğunu gösteriyor. Diğerlerini de susturacak, salacak
fırtınaya. Bağırmasın martılar, inandım martılara, fırtınadan
kaçıyorlar, inandım onlara, Çekiç duymasın bağırdıklarını...

\- İnanıyorum size, durun, inanıyorum. Çırpmayın kanatlarınızı.
Fırtınadan kaçtınız, inanıyorum size. Duruun! Göğü susturun, susun,
bağırmayın, Çekiç gelir sonra!..

Nasıl avaz avaz sesim! Martılar bir anda duruveriyor, bakıyor yüzüme:
insanlar bir anda duruveriyor, bakıyor yüzüme. Şahane bir güneş gökte,
durup bakıyor yüzüme. Bağırmaktan yorgun düşen sesim acıtıyor boğazımı.
Martılar nerede? Görüntü nasıl değişti birden! Sahada futbolcular var.
Maç başlayacak. Beyaz üniformaları. Ciyak ciyaktı hani martılar az önce?
Neredeler? Ya fırtına? Elbette ya, elbette Çekiç öldürdü hepsini, boğdu
okyanusta, hepsini, hepsini... Yok martılar: her yer insan dolu. «Katil
Çekiiç, katiiiil kati...» Acınaklı bakıyorlar yüzüme, paçavra sesime
belki? Duydum, «Deli, deli o,» diyorlar. Bana belki? Benden başkası yok
ki baktıkları yerde, sahi, bana diyorlar, bana diyorlar, «deli.» Eyvah,
Çekiç de duydu, hızlı hızlı geliyor, yine pancardır yanakları, ‹katil›
dedim diye geliyor, başkaları duymasın diye geliyor, korktuğundan
geliyor, «Korkak Çekiç, korkak...»

Tuttu kollarımı, tutmasın, nasılsa ipler tutuyor, sürükleyerek içeri
götürdü beni, gömleğimi çözdü, ellerimi iki yanıma sıkıştırıp, daha sıkı
yeniden bağladı: görebileceğim bir yerde şimdi ipler, beyaz beyaz
salınıyorlar göbeğimin üstünde, uçlarına hayaletler kondu,
sallanıyorlar, biri düşünce diğeri geliyor, öyle çoklar ki! «Hayaletleri
görmüyor musun?» deyince kızıyor Çekiç. Korkuyor yine. Kızması bu
yüzden. Kızmasa bana beyaz şeker verir mi hiç? Şeker çok acı. Artık
bahsetmeyeceğim hayaletlerden ona. Martıları öldürdüğü gibi ya onları da
öldürürse... Buna izin vermem, O da bana izin vermedi, hayaletlere
vurmayayım, öldürmeyeyim diye ellerimi bağladı, hep bağladı, önlüğe
tıktı, ben de izin vermem işte, hayaletleri öldüremez!.. Söylemeliyim
onlara, «Öldürecek sizi Çekiç, martıları öldürdü, sizi de öldürecek!»
Şaşkın baktılar yüzüme hayaletler, «Öyleyse kurtulalım O'ndan,» dediler.
İplerin ucundan düğüme tırmandılar, tam göbeğimin üstüne, çözdüler
düğümü, gömleğim gevşedi, bacaklarıma yapışan ellerim özgürleşiverdi,
«Hadi,» dediler, «hadi kurtulalım O'ndan.» İttiler beni Çekiç'e. Atıldım
boğazına Çekiç'in, sıktım, sıktım, sıktım. «Olmadı, daha çok, daha çok!»
dediler. Yine sıktım, boğum boğum sesi, daha çok, daha çok sıktım...
Kalabalıklaştık birden, üşüştüler başıma, Çekiç'in arkadaşları, hep her
yerdeler, hiç rahat bırakmazlar, bağırsam gelirler, ya uyku batırırlar,
ya acı şeker verirler, ellerimi çekiştirdiler, ayaklarımı. Uyku batırmak
istedi içlerinden ikisi. Batırtmadım, ısırdım birinin elini, diğerine
yumruk... Kanadı burnu. «Kaç,» dedi hayaletler. Önümde dipsiz yollar
açtılar. Onlar önde ben arkada koşmaya başladım. Durmadan koştum.
Kapıya. Vardığımda ellerim titriyordu, kolu çevirdim, açılmadı,
zorladım, açılmadı, hayaletler kapı deliğinden diğer tarafa geçtiler,
«Beni de alın, beni de götürün,» diye yalvardım, hiçbirisi geri dönmedi,
almadı beni yanına. Olduğum yerde kaldım. Kızdım, çok kızdım, küstüm
hayaletlere. (Sayıklamalar: *Elimden arabamı almış, kırmıştı o çirkin
çocuk. Yeni almıştı babam. Dönen ışığı vardı. Sonra kaçmıştı, tek başıma
kalmıştım, ışığı yanmayan arabam elimde, babama gitmiştim ağlaya ağlaya,
çirkin çocuğu değil, beni dövmüştü babam, çok ağlamıştım, çok kızmıştım
çirkin çocuğa, kocaman bir taş bulup fırlatmıştım bir gün kafasına,
kanamıştı çirkin çocuk, sonra onu hiç görmemiştim, kurtulmuştum ondan.*)

«Çekiiiç, Çekiiiç, gel öldür hayaletleri,» dedim, «sevmiyorum artık
onları!» Gelmedi Çekiç. Hiç gelmedi. Kim bilmem, birisi koşup gelip uyku
batırdı koluma. Uyumak istememiştim ki. ‹Çekiç gelemez artık, öldü,
senin suçun!› dedi.

\- Çekiiiç, Çekiiiiiiiiiiiiiiiiiiiiiiiiiiiiç,..

![üzgün kadın](/img/9.19.jpg)

