---
title: "pusula - vedat kamer"
slug: "pusula-vedat.kamer"
tags: ["şiir /  anlatı", "vedat kamer","sayı:dokuz"]
---


*«Kişinin birşeyi var değildir: çünkü kişi var değildir. Kişi sürekli
kazanır ya da yitirir.»--- Nietzsche*

1. sürüngen

*«sonsuzluk an(ı)lar toplamıdır.»*

otobüslerin camlarından artakaldı yalnızlık uykularımdaki sırçalar.
öpme, kanar dudakların. aşk, zamandan önce gelir, ve sürekli denk gelir
gidişlerine. mavi'den çaldıklarımızı pay ediyorum şehrimde --- denize
fazlaydı, gökyüzüne fazlaydı, bize fazlaydı...

martısız vapurlarda yolculuk ediyoruz şimdi, senden bahar eksilmiş.
sarhoşluğumdan kalma sözlerimi örterken gece, galata köprüsü'nde
gözlerin açılıyor. hiç birlikte uzattık mı ayaklarımızı denize?

oysa hep birşey söyleyebilmek için içiyorduk. beklerken ellerini,
tümceye varamayan sözcükler veriyordun bana.

kaybedenlerin aşkı ne kadar sürer? --- okunduğu kadar.


2. kumdan kaleler

![karikatür adam](/img/9.01.jpg)

*«pazardı. bir haftayı bitiriyoruz. seni dinlerken, seni yazmayı
düşünmemin, seni tedirgin ettiğini bilmiyordum. sadece seni yazmak için
vardım, bir daha yazayım: seni.»*

işte tekrar oldu. tüm senler sesine doluşmuş, kaybettim savaşlarımı. bir
oktavlık açmıştın elini. benim elim büyük geldi eline, ve piç oldu
notalar geceye. şimdi, başka bir şehrin ihanetini soluyorum, ve
tanımadığım bu şehirde kaybolamıyorum bile: Comptine d'un autre été:
L'apres-midi. ankara öyle bir şehir ki, koluna giremiyorsun. zaman hiç
böylesine bir oyuncak olmamıştı.

beceriksiz vedalarım yalnızlığımdan kaldı.

3. nasfe

maviler içinde geldin\
bilinmeyen bir ülkenin\
çocuk uykularıyla birlikte\
rüyalarımız farklı iklimlere pay edilmiş

mavisi çalınmış gecede\
gündüz senle buluşmayı bekler

4\. martı tüylerini yalnızlığı için

*«parmaklarımla piyano çaldın.\
sanki piyano çalınan her şarkıda biz varız.»*

karşı tepelerin ışıkları selamlarken geceyi, ismini fısıldadım
zahiriliklerine. şimdi senin onlara gülümsemeni bekliyorlar. ve
sokaklarında yürüdükçe, yüzünü seyretme telaşı kaplıyor içimi.

sarılmayan vedalarımda, istanbul'un saray güllerinin dikenleri batıyor
ellerime. mavine dökülmüş kanıma gar öpmelerimi bulaştırıyorum. ve ilk
defa şehrime ölmeye gidiyorum.

5. begist

şimdi yağmurları götürüyorsun insanlara. aciziyetlerimizi biriktirmiş
birşeyler serpiyorsun içlerine. ve birden, yağmurun bizden götürdüğünü
anlıyoruz. bunun sebebine dair bir fikrimiz de yok, neden yazdığımızı
bilmediğimiz gibi. oysa bugünler için biriktirdin gözyaşlarını, ve şimdi
neşeli şarkılar gibi alışkanlıklarımız da soysuz ve korkak.

6\. yağmur lambalarının hilal yalnızlığı

yağmur geceleyecek bir yer arıyor, kitap isimleri gibi suskunum. yüzünü
ıslatamayan damlaları biriktiriyorum sokak lambasının altında.
