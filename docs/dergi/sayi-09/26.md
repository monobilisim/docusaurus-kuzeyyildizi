---
title: "l'anno scorso - gökçe polatoğlu"
slug: "lanno.scorso-gokce.polatoglu"
tags: ["anlatı", "gökçe polatoğlu","sayı:dokuz"]
---

*sen gitme!  
sakın gitme, aklımı yitiririm. her şey\
kırmızı olur. yazılar birbirine girer.\
yaşadığımı bilemem yine.*

99 artı 100 olacak yakında. dikkatli olmak gerek. yıllar tükeniyor.
harfler büyüyor. büyümekten korkuyorum hâlâ. şimdi hissettiklerim.
büyümemiş bir yanlarım da kalmıştır, biliyorum. oralardan bir ürperti
yayılıyor içime, korkuyu hissediyorum. burada oturuyordum, bir yıldan
fazla oldu. burada oturuyorum. adım gökçe. aklın sınırında duruyorum.
zaman geçiyor. durduğum yer pek güvenli değil. beni rahatsız ediyor
attığım her adım. bazen, yalnız kaldığımda ensemden bir rüzgâr esiyor.
korkuyorum. korku benim diğer adım.

yazıyorum. yazmadığım zamanlarda delirmemek için güneşe bakıyorum. bazen
işe yaramıyor. umutlu olmaya çalışıyorum, eskiden daha kötüydüm. şimdi
günler daha güneşli aslında. gökyüzünün daha mavi olduğunu sanıyorum.
neşeli bir insanım. diğer bir adım poly-anna olabilir. ama ona rağmen
küçük adım elisa day olduğu için bazen delirdiğim olabiliyor.
dengesizlik yüzünden acı çekiyorum. bazı kelimeleri o yüzden telaffuz
edemiyorum. her an değişebilirler. çok konuşuyorum ama anlamlı bir tek
cümle kuramadım hayatımda daha. cümlenin ortasındayken vazgeçiyorum
söylediğimden ve bazı şarkıları kafadan atıyorum söylerken.

eğilimliyim. bazı şeylere eğilimim var. alkole, deliliğe, yazıya ve ona.
listeyi daha da uzatabilirim ama onda durmak istiyorum. ona eğilimli
değilim aslında, bağımlıyım. bağlılık değil, bağımlılık diyorum. ve bu
beni korkutuyor. ama sanırım asıl onu korkutuyor bu kelime. seviyor beni
ama bazen suratında o endişeyi görüyorum. akşam oluyor. gitmesi
gerekiyor. bana bakıyor. o gitmesin diye her şeyi yapabilirim o an. her
şeyi yapabileceğimi görüyor. kendimi kesebileceğimi biliyor o en arabesk
halimde. sırf o gitmesin diye. hep yanımda kalsın. saçları. gözleri.
dudakları. elleri. elleri gitmesin.

kalkıp gidiyor aklım. yazı yazmaya oturuyor. vardım bir zamanlar. küçük
bir masal yazacaktım. başlamıştım yazmaya. cesaretim kalmadı. bir adım
korku olduğu için. hepimizin bildiği masalları anlatacaktım. küçücük bir
gülümseme için. şimdi tek başıma kalmaktan bile korkuyorum.

ama yalnız kalmaktan korktuğum için değil, yüzüne bakabildiğim için
gitmemesi lazım. bazen bütün masumiyetimle suratına bakıyorum. bembeyaz.
bütün cesaretimle. sanki o ana kadar hiç korkmamışım gibi bakıyorum
gözlerine. orada kalıyorum. beni bildiği için. artık bilinmek istediğim
için, küçücük bir deftere küçücük bir hikâye yazmak istiyorum. küçücük
olduğum için. o bunu anladığı için bütün masallarımı ona yazmak
istiyorum bundan sonra.

bira bazen bitebilir. bir yudum daha. her şey sona erebilir. yine
korkuyorum. yalnız sokaklarda yürürken gözlerim görmüyor. insanlar
üstüme geliyor. aklım dilimin ucunda. her an tükürebilirim. bu yüzden
korkuyorum bu kadar. ve onu korumak için savaşıyorum minnacık
cesaretimle. aklımı korumak için.

deli değilim. sadece biraz kenarındayım hayatın. sadece biraz. birazcık.
