---
title: "bu saatinde günün - emre gümüşdoğan"
slug: "bu.saatinde.gunun-emre.gumusdogan"
tags: ["şiir", "emre gümüşdoğan","sayı:dokuz"]
---
taş avluya uzanırken gün  
akşam güneşine yaslarım yüzümü\
gölgeler uzar böğrülce köklerine\
gök / su yangın... ufuk cehennem\
yasemin kokuları alır ancak\
yitik gülüşlerimi kızıllıktan

bu saatinde günün\
nedensiz seni düşünürüm

öpüşlerin diş izi\
hercainin yapraklarında mor\
gölgesini paylaştığımız palmiye\
nakarat boşluğu içimde\
kaygan patikalar yorgun dizlerim\
yitik odaların serinliği\
pencere arkasına sığdı yaşam

bu saatinde günün\
havada kar kırılır / mevsim yaz

mavi bilyenin bilmem kaç dönüşüne\
ayarlanmış ömrün sancısı\
bir şeyleri parçalar / birleştirir\
boğulur bir kaşık suda zaman\
uzayın en uzak yerinde\
sönük yıldızlara\
kendi karanlığıdır gece

bu saatinde günün\
şiir konacağı dudağı arar

![kıvırcık saçlı insan portresi](/img/99.16.jpg)
