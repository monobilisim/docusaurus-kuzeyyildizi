---
title: "kuzey yıldızı - özgür macit"
slug: "kuzey.yildizi-ozgur.macit"
tags: ["anlatı", "özgür macit","sayı:dokuz"]
---
1\.

-- burası iyi.  
böyle dedi dalgalı - kumral saçlı kız. oysa iyi olmadığını o da pek iyi
biliyordu. çünkü bir kere yol kenarıydı burası, sonra inşaat vardı hemen
arkalarında: tak - tuk - tak - tuk.\
-- pekâlâ.\
çaresiz kabul etti esmer oğlan. kız kumraldı bir kere. ve o binlerce
insanın aynı anda umudu haykırdığını görmüştü. üstelik demirin tadını da
bilirdi.\
oturdular.\
-- bu birlikte bir şey yapmaktır işte.\
bunu da bu hikâyeyi yazan söyledi.\
-- sana bir gösteri yapayım mı?\
dedi oğlan ve cevap beklemeden çantasına davrandı. kız:\
-- tabii.\
dediğinde o çantasından iki tane beyaz kâğıt çıkarmıştı bile.\
-- şimdi.\
dedi oğlan.\
-- şimdi.\
dedi kız sorarcasına.\
güldüler.\
ve bu hikâyeyi yazan:\
-- birlikte bir şey yapmak bu.\
diye düşündü tekrar.\
-- bu kâğıt, benim.\
dedi oğlan.\
-- o kadar temiz değilsin.\
dedi kız.\
-- sen de bu çakmaksın.\
cebinden çakmağını çıkardı.\
-- ama ben mavi değilim.\
bu kız da hemen şımardı!\
-- ne yapacağım?\
diye sordu oğlan.\
-- kâğıdı yakacaksın.\
-- al sen yap o zaman.\
oğlan kâğıtlardan biriyle çakmağı uzattı. kız çakmağı çaktı. kâğıt
ısındı, yandı. bir işçi geçti yanlarından, tip tip baktı. kâğıt sönmeden
kız kâğıdı elinden fırlattı.\
-- benim tamamımı yakmaya kalkarsan.\
dedi oğlan.\
-- ya sen de yanarsın, ya da beni böyle yanarken bir kenara atarsın.\
sustu kız, eğdi başını.\
-- ver bakalım çakmağı.\
oğlan çakmağı alıp elindeki kâğıdı yakmadan altında gezdirdi. kız yavaş
yavaş karaltılardan oluşan yazıyı heceleyerek okudu:\
-- se - ni se - vi - yo - rum.\
-- ben de seni.\
dedi oğlan.\
-- birlikte.\
dedi yazar.\
sarıldılar, kenetlendi dudaklar.\
-- bu aşk işte.\
dedi yazar.\
utandı.

2\.

-- burası iyi mi?\
böyle sordu kızıl -- düz saçlı kız. üstelik iyi olduğunu o da biliyordu.
ufukta sona eren bir deniz, dalgaların sesi, yemyeşil ağaçlar, vs.\
-- pekâlâ.\
dedi oğlan isteksiz. esmerdi. neresi olursa olsundu onun için.\
oturdular.\
-- birlikte bir şey yapmak olamaz bu.\
dedi yazar ve ekledi:\
-- birlikteliği hissedebilmeli insan.\
sustular.\
-- eğer sadece sussalardı.\
dedi yazar.\
-- evet o zaman ‹birlikte› bir şey yapmış olurlardı. ama susmuş gibi
durup kendileriyle, kendi yarattıkları başkalarıyla konuşuyorlar.\
haklıydı.\
-- ee?\
dedi kız düşünceden koptuğu bir sıra.\
-- ne düşünüyorsun?\
-- hı?\
dedi oğlan, irkildi.\
-- boş ver.\
dedi kız.\
-- iyi.\
dedi oğlan.\
-- birlikte ancak boş verirsiniz.\
dedi yazar:\
-- dolu vermek emek ister.\
-- ama.\
dedi oğlan. esmerdi.\
-- ben çok emek verdim, olmadı.\
-- haklısın.\
dedi yazar:\
-- karşılıklı olmalı emek, sevgi gibi.\
kız:\
-- gidelim mi?\
dedi, yazarı duymamıştı.\
-- evden beklerler.\
-- pekâlâ.\
dedi oğlan, yazara dönüp bir acı, çaresiz gülücük attı.\
kalktılar.\
-- birlikte!\
dedi yazar, alaylı.\
sustular ve yürüdüler.\
-- hayır olmaz.\
dedi yazar, kızgın.\
onlar da yürüdüler ve sustular.\
-- ...\
bir şey diyemedi yazar.\
ayrıldılar, eller sallandı.\
-- bu da dostluk.\
dedi yazar.\
usandı.
