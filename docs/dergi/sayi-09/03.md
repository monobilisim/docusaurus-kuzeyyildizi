---
title: "hivda - m.met altun"
slug: "hivda-m.met.altun"
tags: ["şiir", "m.met altun","sayı:dokuz"]
---
Ustasız atölye gibidir gözlerin Hivda, gözlerin  
Bir sis, örtülür perde gibi\
Denizle senin arandadır her şey, ölümle ışık gibi

Çalınmaktan aşınmış kapılar, açılmaz kutular gibi\
Misk amberle dost değil, üstelik tüm kokular bahçeye düşman gibi\
San dal desem fidanı kim anlar\
Sözün aynası olsaydı gözlerin, üstümü yıldızlar örterdi\
İki kişilik solumuşuz üstelik aynı toprağı severek\
Cil gibi güneşe sevdalı saçların Hivda, saçların\
Kuş tüyü, uyunur ölünmüş gibi\
Rüzgârla senin arandadır her şey, suyla çöl gibi

Gidilmez, meyvesiz bağlar hayat ışımaz çünkü\
Sen, oyunlar diyorsun ıslıktan sonra başlar; elmayla bıçak gibi\
Kim yenilir, üstelik olmasa hakemler; nehirler mi göller mi\
İp asmakla büyüseydi söğütler, çöllerde yalnız kalır mıydı çınarlar\
Mendilin günahı ne tenin kokusu düşmüşse havaya\
Güneşe söyle senden vazgeçsin artık\
Yağmurun derdi kurumaktır, üstelik aynı kederle büyüyerek\
Ozansız türkü gibidir yüreğin Hivda, yüreğin\
Bir volkan, yanılır ocak gibi\
Ateşle senin arandadır her şey, elmasla kömür gibi

Madenciler yorgun olur, üstelik siyah öksürürler boyuna\
Ayrı dağlar büyürler, uyumak ölmekse bile\
Her gözün parlama nedeni var, dışarıda mavi gök çünkü\
Ağlara akan bir dolu deniz, ılık şehirler gibi\
Her sözün ağlama nedeni var çünkü\
Direksiz bina gibidir bedenin Hivda, bedenin\
Kokusuz arsen, içilir zemzem gibi\
Ölümle senin arandandır her şey, düğünle matem gibi

Akşamlar geçilir, üstelik aşklara uğramadan\
Kıyısın, denizden kopar üstelik dalgaya dokunmadan\
Şiir retoriktir diyorsun, elma soyulmaz çünkü\
Düşü koruyan tendir, çileği koklamak gibi\
Narın derdi bağbanla, üstelik kırmızıyla ak gibi\
Lekeyi sevemezsin, ki tadın da bal gibi\
Dalsız kiraz gibidir yüzün Hivda, yüzün\
Bir ay doğulur hilâl gibi\
Gökle senin arandadır her şey, kanatla sapan gibi
