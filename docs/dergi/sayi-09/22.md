---
title: "tebessümler sokağı - özgür macit"
slug: "tebessumler.sokagi-ozgur.macit"
tags: ["şiir", "özgür macit","sayı:dokuz"]
---

öyle bir sokaktı ki tebessümler sokağı  
orada yaşayanlar alabildiğine hürdü\
geceleri ayyaşlar, fahişeler ve polisler\
gündüzleri çingeneler sahibiydi asfaltın

bırakın ceplerine tıkacak kadar kahkahayı\
göklerinde bir tek yıldızları bile yoktu belki\
yine de hallerinden memnun olmalıydılar ki\
tebessümler sokağında mutlu insanlar vardı

elbiselerini güneşten ödünç alan köleler\
sokağı yükselen güneşlere hazırlarlardı\
hummalı sabahlarda ve seferberlikler altında\
ve kaldırımlardan yükselen nal seslerine inat\
balıkçılar haykırırdı - avazları çıktığı kadar\
balıkların mayhoş limonlu kokularını\
antikaların sönük kahverengisi bastırırdı\
oysa eriyen kalayın suya değdiği an\
sudan başka kimsenin ciğerini yakmazdi

aç kalan itler geldi sonraları sokağa\
vampirlerin geceleri haince yırtmasıyla\
ve yırtık gecelerden içeri dolan pislikleri\
taşıyamaz oldu kamyonlar şehir çöplüklerine\
izmaritlerle kırık camlar kaldı sokağa sonunda

ve sonra itler de terk etti boş sokakları\
esvaplarında yamadan geçilmeyen köylüler gibi\
kavuran güneş altında bir solucan bir de\
ağaçların boynu bükülmüş, yetim kalmışlar:\
tebessümler sokağında sessizlik ve keder

kesilmeyen seyyar naraları uzaklarda kaldı\
ayyaşlarla fahişelerin siluetleri gecelerden silik\
mermer duvarlara yazılan örgüt isimleri yok

insan et, kemik ve kandan ibaret bir çuvaldı\
nasırlı ayaklarımıza paslı pabuçlar alındı üstelik

gökyüzü, yıldızlar ve güneş: yitik imgeler\
ve masum değildi hiçbir hayalim; kabul\
ama zehrin açık açık sunulduğu zamanlarda\
özgür kılmalıydı ismim beni / prangaya rağmen\
gökyüzümdeki son yıldızım da kaydı, işte\
ürkek bakışları arasında baykuşların\
ve pusulasını şaşırmış bir gemi misali doğa:\
mevsimler art arda gelmeyecek bundan gayri\
ayyaşlar bile benden daha ayık olacak\
ve fahişeler daha namuslu hayallerimden

şimdi sokaktaki yarı kırık sokak lambasının altı\
yaşanan yaz gecesine inat buz gibi soğuk\
ancak sıcak bir ezgi var kulaklarımda uzaklardan

oysa nasıl bilebilirdim ki mutluluk zamanlarında\
bankları yatak bilip, gazeteleri yorgan bellemeyi\
artık yazılmamış bir şiirin mısralarında\
umutlarımı iplik iplik çözmek zorundayım işte\
bağırsaklarımı kusup, denizin tuzunu ağlayacağım yine\
vahasız bir çöldeyim çünkü: bırakın içmeye yetecek\
üzülüp bir damla ağlayacak kadar su yoktur!
